༄༅། །མཐར་ཕྱིན་འབྲས་བུའི་རང་བཞིན་རིམ་པར་ཕྱེ་བ། །
མཛད་པ་པོ། འཇམ་མགོན་ཀོང་སྤྲུལ་བློ་གྲོས་མཐའ་ཡས།
༡ མཚན་ཉིད་ཐེག་པའི་འབྲས་བུ་གཏན་ལ་དབབ་པའི་སྐབས།
དེ་ལྟར་ལམ་ལྔ་དང་ས་བཅུ་ལ་སོགས་པའི་མངོན་རྟོགས་གོང་ནས་གོང་དུ་ཡོངས་སུ་རྫོགས་པ་ལ་བརྟེན་ནས། ཐེག་གསུམ་རང་རང་གི་མྱང་འདས་དང༌། ཁྱད་པར་མཐའ་གཉིས་ལ་མི་གནས་པའི་བྱང་ཆུབ་ཆེན་པོ་མངོན་དུ་བྱེད་པར་འགྱུར་བས། གནས་བཅུ་པ་མཐར་ཕྱིན་འབྲས་བུའི་རིམ་པར་ཕྱེ་བ་ལ་སྐབས་བཞི། མཚན་ཉིད་ཐེག་པའི་འབྲས་བུ་གཏན་ལ་དབབ་པ། སྔགས་ཀྱི་ཐུན་མོང་གི་དངོས་གྲུབ་གཏན་ལ་དབབ་པ། རྡོ་རྗེ་ཐེག་པའི་མཐར་ཐུག་གི་འབྲས་བུ་གཏན་ལ་དབབ་པ། གསང་སྔགས་སྔ་འགྱུར་ལུགས་ཀྱི་འབྲས་བུ་བྱེ་བྲག་ཏུ་གཏན་ལ་དབབ་པའོ། །དང་པོ་ལ་གཉིས། ཐེག་གསུམ་འབྲས་བུ་མྱང་འདས་སྤྱིར་བཤད་པ། ཐེག་ཆེན་འབྲས་བུ་སངས་རྒྱས་བྱེ་བྲག་ཏུ་བཤད་པའོ། །དང་པོ་༼ཐེག་གསུམ་འབྲས་བུ་མྱང་འདས་སྤྱིར་བཤད་པ་༽ནི།
ཐེག་གསུམ་འཐོབ་བྱའི་འབྲས་བུ་མྱང་འདས་ཏེ། །
རང་བཞིན་མྱང་འདས་ཆོས་རྣམས་དེ་བཞིན་ཉིད། །
འགོག་པའི་མྱང་འདས་བཏགས་པ་མོས་སྤྱོད་དུ། །
དོན་དམ་མཐོང་སྒོམ་ལས་ཐོབ་སློབ་པ་ཡི། །
མ་རྫོགས་མི་སློབ་པ་ཡི་རྫོགས་པའོ། །
མི་གནས་མྱང་འདས་སྲིད་ཞིའི་མཐར་མ་ལྷུངས། །
ཐེག་པ་གསུམ་གའི་འཐོབ་བྱའི་འབྲས་བུ་ནི་མྱ་ངན་ལས་འདས་པ་ཡིན་ལ། དེ་ཉིད་ཀྱང་སྤྱིར་བཏང་དུ་བཤད་ན་གསུམ་སྟེ། རང་བཞིན་མྱང་འདས། འགོག་པའི་མྱང་འདས། མི་གནས་མྱང་འདས་སོ། །དང་པོ་ནི། རྩ་ཤེ་ལས། བརྗོད་པར་བྱ་བ་ལོག་པ་སྟེ། །སེམས་ཀྱི་སྤྱོད་ཡུལ་ལོག་པས་སོ། །མ་སྐྱེས་པ་དང་མ་འགགས་པ། །ཆོས་ཉིད་མྱ་ངན་འདས་དང་མཚུངས། །ཞེས་གསུངས་པ་ལྟར། ཆོས་རྣམས་ཀྱི་དེ་བཞིན་ཉིད་རང་བཞིན་གྱིས་རྣམ་པར་དག་པའོ། །གཉིས་པ་འགོག་པའི་མྱང་འདས་ལ་གཉིས་ཏེ། བཏགས་པ་ནི། ཀུན་ལས་བཏུས་ལས། བརྡས་ཇི་ལྟ་བུ་ཞེ་ན། འཇིག་རྟེན་པའི་ལམ་གྱིས་ས་བོན་ཉམས་སྨད་པས་འགོག་པ་གང་ཡིན་པ་སྟེ། དེའི་ཕྱིར་བཅོམ་ལྡན་འདས་ཀྱིས་དེའི་རྣམ་གྲངས་སུ་དེའི་ཡན་ལག་གི་མྱ་ངན་ལས་འདས་པར་གསུངས་སོ། །ཞེས་པ་ལྟར་མོས་སྤྱོད་དུ་ཐོབ་པའི་འགོག་པ་བཏགས་པ་བ་རྣམས་སོ། །དོན་དམ་པའི་འགོག་པ་ནི། མཐོང་སྒོམ་ལམ་གྱིས་ཐོབ་པའི་འགོག་པ་སྟེ། དེ་ཉིད་ལས། དོན་དམ་པས་ཇི་ལྟ་བུ་ཞེ་ན། འཕགས་པའི་ཤེས་རབ་ཀྱིས་ས་བོན་ཀུན་ཏུ་བཅོམ་པས་འགོག་པ་གང་ཡིན་པའོ། །ཞེས་སོ། །དེ་ལའང་ཡོངས་སུ་མ་རྫོགས་པ་དང་རྫོགས་པ་གཉིས་ལས། སྔ་མ་ནི། དེ་ཉིད་ལས། ཡོངས་སུ་མ་རྫོགས་པ་ཇི་ལྟ་བུ་ཞེ་ན། རྒྱུན་དུ་ཞུགས་པའི་འབྲས་བུར་བསྡུས་པའམ་ཕྱིར་མི་འོང་བའི་འབྲས་བུར་བསྡུས་པའང་རུང་སྟེ་སློབ་པ་རྣམས་ཀྱི་འགོག་པ་གང་ཡིན་པའོ། །ཞེས་པ་ལྟར་སློབ་པའི་འགོག་པ་ཐམས་ཅད་དོ། །ཡོངས་སུ་རྫོགས་པ་ནི། དེ་ཉིད་ལས། ཡོངས་སུ་རྫོགས་པ་ཇི་ལྟ་བུ་ཞེ་ན། དགྲ་བཅོམ་པའི་འབྲས་བུར་བསྡུས་པ་མི་སློབ་པ་རྣམས་ཀྱི་འགོག་པ་གང་ཡིན་པའོ། །ཞེས་པ་ལྟར་མི་སློབ་པའི་འགོག་པ་ཐམས་ཅད་དོ། །འདི་ལའང་ཐེག་པ་སོ་སོའི་གོ་རིམ་དང་བསྟུན་པའི་ལྷག་བཅས་ལྷག་མེད་གཉིས་སུ་ཡོད་དོ། །གསུམ་པ་མི་གནས་མྱང་འདས་ནི། སངས་རྒྱས་བྱང་སེམས་རྣམས་ཀྱི་ཤེས་རབ་དང་སྙིང་རྗེའི་སྟོབས་ཀྱིས་སྲིད་དང་ཞི་བ་གཉིས་ཀྱི་མཐར་མ་ལྷུངས་བའི་མྱང་འདས་སོ། །
རྩ་བའི་གཉིས་པ་༼ཐེག་ཆེན་འབྲས་བུ་སངས་རྒྱས་བྱེ་བྲག་ཏུ་བཤད་པ་༽ལ་གསུམ། སངས་རྒྱས་ཀྱི་རང་བཞིན། མཚན་གྱི་སྒྲ་དོན། སྐུ་ཡི་ཕྲིན་ལས་ཇི་ལྟར་འགྲུབ་པའི་ཚུལ་ལོ། །དང་པོ་༼སངས་རྒྱས་ཀྱི་རང་བཞིན་༽ནི།
ཞེས་པ་སྟེ། མཐར་ཐུག་གི་འབྲས་བུ་ཡང་དག་པར་རྫོགས་པའི་སངས་རྒྱས་ཀྱི་ངོ་བོ་ནི་ཆེན་པོ་གསུམ་གྱི་མཚན་ཉིད་ཅན་ཏེ། སྒྲིབ་གཉིས་བག་ཆགས་དང་བཅས་པ་ཡོངས་སུ་དག་པའི་སྐུ་ནི་སྤངས་པ་ཆེན་པོ། ཤེས་བྱའི་དཀྱིལ་འཁོར་མ་ལུས་པ་ས་ལེར་གཟིགས་པའི་ཡེ་ཤེས་ནི་རྟོགས་པ་ཆེན་པོ། དེའི་མཐུས་འགྲོ་བ་མཐའ་དག་གི་དོན་རྟག་ཁྱབ་ལྷུན་གྲུབ་ཏུ་མཛད་པ་ནི་སེམས་ཆེན་པོ་སྟེ། མངོན་རྟོགས་རྒྱན་ལས། སེམས་ཅན་ཀུན་མཆོག་ཉིད་སེམས་དང༌། །སྤངས་དང་རྟོགས་དང་གསུམ་པོ་ལ། །ཆེན་པོ་གསུམ་གྱི་རང་བྱུང་གི༌ །ཆེད་དུ་བྱ་བ་འདི་ཤེས་བྱ། །ཞེས་སོ། །
གཉིས་པ་༼མཚན་གྱི་སྒྲ་དོན་༽ནི།
ཞེས་པ་སྟེ། ཅིའི་ཕྱིར་སངས་རྒྱས་ཞེས་བྱ་ཞེ་ན། མ་རིག་པ་གཉིད་དང་འདྲ་བ་ལས་སངས་ནས་ཤེས་བྱ་གཉིས་ལ་བློ་རྒྱས་པས་ན་སངས་རྒྱས་ཞེས་བྱ་སྟེ། ཇི་སྐད་དུ། མ་རིག་གཉིད་ལས་སངས་ཕྱིར་དང༌། །ཤེས་བྱ་ལ་ཡང་བློ་རྒྱས་ཕྱིར། །སངས་རྒྱས་པདྨ་ལྟར་སངས་རྒྱས། །ཞེས་གསུངས་པ་ལྟར་རོ། །
གསུམ་པ་༼སྐུ་ཡི་ཕྲིན་ལས་ཇི་ལྟར་འགྲུབ་པའི་ཚུལ་༽ལ་གསུམ། རྒྱུ་གང་ལས་གང་ཞིག་འགྲུབ་པའི་འབྲེལ་བསྟན། གནས་གང་དུ་གང་ལྟར་འགྲུབ་པའི་ཁྱད་པར་བཤད། གང་ཞིག་གྲུབ་པའི་འབྲས་བུ་རྒྱས་པར་བཤད་པའོ། །དང་པོ་༼རྒྱུ་གང་ལས་གང་ཞིག་འགྲུབ་པའི་འབྲེལ་བསྟན་པ་༽ནི།
བྱང་ཆུབ་སེམས་ཀྱིས་བསོད་ནམས་ཚོགས་རྫོགས་པས། །
རྣམ་སྨིན་འབྲས་བུ་གཟུགས་ཀྱི་སྐུ་འགྲུབ་ཅིང༌། །
ཡེ་ཤེས་ཚོགས་ཀྱིས་བྲལ་འབྲས་ཆོས་སྐུའོ། །
བསམ་པ་བྱང་ཆུབ་ཀྱི་སེམས་དང་ལྡན་པས་སྦྱོར་བ་ཕ་རོལ་ཏུ་ཕྱིན་པ་དྲུག་གིས་བསྡུས་པའི་ཚོགས་གཉིས་རྒྱ་ཆེན་པོ་རྫོགས་པ་ལས་སྐུ་གཉིས་ཐོབ་པ་སྟེ། དེའང་བསོད་ནམས་ཀྱི་ཚོགས་ཀྱི་དོན་དུ་སེམས་ཅན་ལ་ཕན་པ་བསྒྲུབས་པ་ལས་རྣམ་པར་སྨིན་པའི་འབྲས་བུ་གཟུགས་ཀྱི་སྐུ་འགྲུབ་ཅིང༌། ཡེ་ཤེས་ཀྱི་ཚོགས་ཀྱི་དོན་དུ་མི་རྟོག་པའི་ཏིང་ངེ་འཛིན་བསྒོམས་པ་ལས་དྲི་མ་དང་བྲལ་བའི་འབྲས་བུ་ཆོས་ཀྱི་སྐུ་འགྲུབ་སྟེ། རིན་ཆེན་ཕྲེང་བ་ལས། སངས་རྒྱས་རྣམས་ཀྱི་གཟུགས་ཀྱི་སྐུ། །བསོད་ནམས་ཚོགས་ལས་འཁྲུངས་པ་སྟེ། །ཆོས་ཀྱི་སྐུ་དེ་མདོར་བསྡུ་ན། །རྒྱལ་པོ་ཡེ་ཤེས་ཚོགས་ལས་འཁྲུངས། །ཞེས་གསུངས་པ་ལྟར་རོ། །
གཉིས་པ་༼གནས་གང་དུ་གང་ལྟར་འགྲུབ་པའི་ཁྱད་པར་བཤད་པ་༽ནི།
དེ་ཡང་འོག་མིན་ཆེན་པོར་ལོངས་སྐུ་ཡི། །
རྟེན་ལས་ཆོས་སྐུ་མངོན་མཛད་སྟོང་གསུམ་དུ། །
སྤྲུལ་སྐུས་ཅིག་ཅར་བྱང་ཆུབ་ཚུལ་ཡང་སྟོན། །
དོན་གཉིས་མཐར་ཕྱིན་སྐུ་གཉིས་རྟེན་བརྟེན་པ། །
དོན་ལ་མེད་པ་མི་སྣང་ཡོད་པའི་ཕྱིར། །
སྣང་བས་འདོད་དགུར་སྤྱོད་ཕྱིར་ཐར་པ་ཡིན། །
སངས་རྒྱས་དེའང་གནས་གང་དུ་འགྲུབ་ན། ཁམས་གསུམ་ལས་ཡང་དག་པར་འདས་པའི་འོག་མིན་ཆེན་པོར་ལོངས་སྐུའི་རྟེན་ལ་ཆོས་ཀྱི་སྐུ་མངོན་དུ་མཛད་ཅིང༌། སྟོང་གསུམ་གྱི་འཇིག་རྟེན་གླིང་བཞི་བྱེ་བ་ཕྲག་བརྒྱར་སྤྲུལ་པའི་སྐུས་ཅིག་ཅར་མངོན་པར་བྱང་ཆུབ་པའི་ཚུལ་ཡང་སྟོན་པར་མཛད་པ་སྟེ། ལངྐར་གཤེགས་པ་ལས། གཙང་མའི་གནས་རྣམས་སྤངས་པ་ཡི། །འོག་མིན་གནས་ནི་ཉམས་དགའ་བར། །ཡང་དག་སངས་རྒྱས་དེར་སངས་རྒྱས། །སྤྲུལ་པ་པོ་གཅིག་འདིར་སངས་རྒྱས། །ཞེས་སོ།  །སྐུ་གསུམ་དུ་བཞག་པའང་དགོས་པ་གཟིགས་པའི་གྲངས་ངེས་ཏེ། གཟུགས་སྐུ་གཉིས་ནི་རང་གཞན་གྱི་དོན་ཕུན་སུམ་ཚོགས་པ་ཡིན་ལ། ཆོས་སྐུ་ནི་དེའི་རྟེན་ཡིན་ཏེ། བྱམས་པས། སྐུ་གསུམ་དག་གིས་རང་གཞན་གྱི། །དོན་འདི་རྟེན་དང་བཅས་པར་བསྟན། །ཞེས་གསུངས་ཤིང༌། ཡང་གཞན་དང་གཞན་དུ་ཆོས་སྐུ་རང་དོན་དོན་དམ་གྱི་དང༌། གཟུགས་སྐུ་གཉིས་ཅར་གཞན་དོན་ཀུན་རྫོབ་པར་ཡང་བཤད་དོ། །ཕྱི་མའང་དག་པའི་གདུལ་བྱའི་སྣང་ངོར་ལོངས་སྐུ་དང༌། མ་དག་པའི་གདུལ་བྱའི་སྣང་ངོར་སྤྲུལ་པའི་སྐུར་སྣང་བ་སྟེ། དེ་དག་གི་དང་པོ་ནི་ཕྱི་མ་གཉིས་ཀྱི་རྟེན་ཡིན་ཞིང༌། གཉིས་པོའང་རིམ་པ་ལྟར་རྟེན་བརྟེན་པ་ཡིན་ནོ། །དེ་དག་ཀྱང་དོན་ལ་མེད་པ་གློ་བུར་གྱི་དྲི་མ་སྒྲིབ་པ་མཐའ་དག་སྤངས་པས་མི་སྣང་ཞིང༌། རྟག་ཏུ་མི་འགྱུར་བར་ཡོད་པ་ཆོས་ཀྱི་དབྱིངས་མཐའ་དག་མངོན་སུམ་དུ་སྣང་བས་ཇི་ལྟར་བཞེད་པ་བཞིན་ཟག་མེད་ཀྱི་འབྱོར་པ་ལ་སྤྱོད་པ་སྟེ། མདོ་སྡེ་རྒྱན་ལས། དོན་མེད་པ་དང་དོན་ཡོད་དག །མི་སྣང་སྣང་བ་ཡིན་ཞེས་བྱ། །དེ་ནི་གནས་གཞན་གྱུར་པ་སྟེ། །འདོད་དགུར་སྤྱོད་ཕྱིར་ཐར་པ་ཡིན། །ཞེས་གསུངས་པ་ལྟར་རོ། །
གསུམ་པ་༼གང་ཞིག་གྲུབ་པའི་འབྲས་བུ་རྒྱས་པར་བཤད་པ་༽ལ་བཞི། རྟེན་སྐུ། བརྟེན་པ་ཡེ་ཤེས། བྲལ་སྨིན་ཡོན་ཏན། མཛད་པ་ཕྲིན་ལས་བཤད་པའོ། །དང་པོ་༼རྟེན་སྐུ་༽ལ་གཉིས། མཚན་ཉིད་སོགས་དང༌། ཁྱད་པར་རོ། །དེའི་དང་པོ་༼མཚན་ཉིད་སོགས་༽ལའང་བཞི། ཆོས་སྐུ། ལོངས་སྐུ། སྤྲུལ་སྐུ། རྒྱུད་བླའི་དགོངས་པ་འཕྲོས་དོན་དུ་བསྟན་པའོ། །དང་པོ་༼ཆོས་སྐུ་༽ལ་གཉིས། སྒྲ་དོན་མཚན་ཉིད། ཁྱད་པར་གྱི་སྐུའི་དབྱེ་བའོ། །དང་པོ་༼ཆོས་སྐུའི་སྒྲ་དོན་མཚན་ཉིད་༽ནི།
ཟག་མེད་ཡོན་ཏན་ཀུན་ལྡན་ཆོས་ཀྱི་དབྱིངས། །
དག་པ་གཉིས་ལྡན་ཆོས་ཉིད་རྟེན་གྱི་སྐུ། །
མཉམ་ཟབ་རྟག་པ་གཅིག་པུ་ཡང་དག་གཙང༌། །
འོད་གསལ་རྫོགས་འབྲེལ་མཚན་ཉིད་བརྒྱད་དང་ལྡན། །
དེ་ལ་ཆོས་སྐུའི་ངེས་ཚིག་ནི། འདུས་བྱས་དང་འདུས་མ་བྱས་རྣམ་ངེས་སུ་རྒྱལ་པོ་ལ་གདམས་པའི་རྣམ་འགྲེལ་གྱི་ལུང་དྲངས་པར་ཆོས་ཉིད་ཀྱི་སྐུ་ནི་ཆོས་སྐུའོ། །དེ་ནི་ཆོས་ཐམས་ཅད་ཀྱི་ལུས་ཡིན་པས་འགྲོ་བ་ཐམས་ཅད་ཀྱི་དེ་བཞིན་ཉིད་ཀྱི་རང་བཞིན་ལས་མ་འདས་པའི་ཕྱིར་དང༌། འཇིག་རྟེན་དང་འཇིག་རྟེན་ལས་འདས་པའི་ཡོན་ཏན་ཐམས་ཅད་ཀྱི་རྟེན་ཡིན་པ་ཉིད་ཀྱིས་སྐུའོ། །ཞེས་དྷརྨ་ཏཱ་ཀཱ་ཡ་ལ་ཏཱ་ཕྱིས་པའི་སྒྲ་བཤད་ཀྱི་ཚུལ་འབྱུང་བ་ལྟར་རོ། །མཚན་ཉིད་ནི། ཟག་པ་མེད་པའི་ཡོན་ཏན་ཐམས་ཅད་དང་ལྡན་པའི་ཆོས་ཀྱི་དབྱིངས་རང་བཞིན་གྱིས་རྣམ་པར་དག་པ་ཉིད་གློ་བུར་གྱི་དྲི་མ་ཐམས་ཅད་དང་ཡང་བྲལ་ནས་དག་པ་གཉིས་ལྡན་གྱི་ངོ་བོ་ཉིད་དུ་གྱུར་པ་ནི་ངོ་བོ་ཉིད་སྐུའམ་ཆོས་ཀྱི་སྐུ་སྟེ། མངོན་རྟོགས་རྒྱན་ལས། ཐུབ་པའི་ངོ་བོ་ཉིད་སྐུ་ནི། །ཟག་པ་མེད་པའི་ཆོས་གང་དག །ཐོབ་གྱུར་རྣམ་ཀུན་རྣམ་དག་པ། །དེ་དག་རང་བཞིན་མཚན་ཉིད་ཅན། །ཞེས་དང༌། ཐེག་བསྡུས་ལས། དེ་ལ་ངོ་བོ་ཉིད་ཀྱི་སྐུ་ནི་དེ་བཞིན་གཤེགས་པ་རྣམས་ཀྱི་ཆོས་ཀྱི་སྐུ་སྟེ་ཆོས་ཐམས་ཅད་ལ་དབང་སྒྱུར་བའི་གནས་ཡིན་པའི་ཕྱིར་རོ། །ཞེས་གསུངས་པ་ལྟར་རོ། །དེ་ལ་ལྡོག་པས་ཕྱེ་ན། མཉམ་པ་དང༌། ཟབ་པ་དང༌། རྟག་པ་དང༌། གཅིག་པ་དང༌། ཡང་དག་པ་དང༌། གཙང་བ་དང༌། འོད་གསལ་བ་དང༌། ལོངས་སྤྱོད་རྫོགས་པ་དང་འབྲེལ་བ་སྟེ་མཚན་ཉིད་བརྒྱད་དང་ལྡན་པའོ། །དེའང་སངས་རྒྱས་ཐམས་ཅད་ཀྱི་ཆོས་ཀྱི་སྐུ་ལ་ཁྱད་པར་མེད་པའི་ཕྱིར་མཉམ་པའོ། །སྤྲོས་པ་ཐམས་ཅད་དང་བྲལ་བས་རྟོགས་པར་དཀའ་བའི་ཕྱིར་ཟབ་པའོ། །འདུས་མ་བྱས་པས་དུས་གསུམ་དང་སྐྱེ་འགག་མེད་པའི་ཕྱིར་རྟག་པའོ། །དབྱིངས་དང་ཡེ་ཤེས་ཐ་མི་དད་པས་དབྱེར་མེད་པའི་ཕྱིར་གཅིག་པའོ། །སྒྲོ་སྐུར་གྱི་མཐའ་ལས་འདས་པས་ཕྱིན་ཅི་མ་ལོག་པའི་ཕྱིར་ཡང་དག་པའོ། །སྒྲིབ་པ་གསུམ་གྱི་དྲི་མ་དང་བྲལ་བའི་ཕྱིར་གཙང་བའོ། །རྣམ་པར་མི་རྟོག་པས་མི་རྟོག་པ་དེ་ཉིད་དུ་དམིགས་པའི་ཕྱིར་འོད་གསལ་བའོ། །ཡོན་ཏན་རྒྱ་ཆེན་པོའི་བདག་ཉིད་ཀྱི་ལོངས་སྤྱོད་རྫོགས་པའི་རྟེན་དུ་གྱུར་པའི་ཕྱིར་ལོངས་སྤྱོད་རྫོགས་པ་དང་འབྲེལ་བའོ། །
གཉིས་པ་༼ཁྱད་པར་གྱི་སྐུའི་དབྱེ་བ་༽ནི།
འགའ་ཞིག་སྤངས་པ་ཕུན་ཚོགས་ངོ་བོ་ཉིད། །
རྟོགས་པ་ཕུན་ཚོགས་ཆོས་སྐུར་རྣམ་པར་གཞག །
ངོ་བོ་ལ་དབྱེར་མེད་ཀྱང་འཆད་ཚུལ་འགའ་ཞིག་ཏུ་ཉོན་མོངས་པ་དང་ཤེས་བྱའི་སྒྲིབ་གཉིས་བག་ཆགས་དང་བཅས་པ་ལམ་རྣམས་སུ་སུན་ཕྱུང་ནས་རྡོ་རྗེ་ལྟ་བུའི་ཏིང་ངེ་འཛིན་གྱི་མཇུག་ཐོགས་སུ་མ་ལུས་པ་བཅོམ་པ་སྤངས་པ་ཕུན་ཚོགས་ནི་ངོ་བོ་ཉིད་ཀྱི་སྐུ་དང༌། ཤེས་བྱ་ཇི་ལྟ་བ་དང་ཇི་སྙེད་པ་མཁྱེན་པའི་ཡེ་ཤེས་ཀྱིས་ཆོས་ཐམས་ཅད་ཀྱི་མཚན་ཉིད་ཇི་ལྟ་བ་བཞིན་མངོན་སུམ་དུ་གཟིགས་ཤིང་ཐུགས་སུ་ཆུད་པ་རྟོགས་པ་ཕུན་ཚོགས་ནི་ཆོས་ཀྱི་སྐུའོ་ཞེས་རྣམ་པར་གཞག་པའང་ཡོད་དོ། །དེའང་ཆོས་ཐམས་ཅད་ཀྱི་རང་བཞིན་སྟོང་ཉིད་སྤྲོས་པ་ཐམས་ཅད་དང་བྲལ་བ་རང་བཞིན་རྣམ་དག་གི་མཚན་ཉིད་ཅན་ངོ་བོ་ཉིད་སྐུ་དང༌། དེ་ལྟར་གཟིགས་པའི་ཡེ་ཤེས་རྣམ་དག་གི་མཚན་ཉིད་ཅན་ཆོས་ཀྱི་སྐུ་དག་ཡུལ་དང་ཡུལ་ཅན་ཡིན་པས་སོ། །
གཉིས་པ་༼ལོངས་སྐུ་༽ལ་གཉིས། སྒྲ་དོན་དང་མཚན་ཉིད། དབྱེ་བའོ། །དང་པོ་༼ལོངས་སྐུའི་སྒྲ་དོན་དང་མཚན་ཉིད་༽ནི།
ལོངས་སྐུ་སྟུག་པོ་བཀོད་པར་མཚན་དཔེས་བརྒྱན། །
འཕགས་དང་ཐེག་ཆེན་ལོངས་སྤྱོད་རྒྱུན་མི་འཆད། །
འཁོར་དང་ཞིང་སྐུ་མཚན་ཆོས་མཛད་པ་དང༌། །
ལྷུན་གྲུབ་རང་བཞིན་མེད་པའི་མཚན་ཉིད་བརྒྱད། །
ལོངས་སྐུའི་སྒྲ་དོན་ནི། མངོན་རྟོགས་རྒྱན་ལས། ཐེག་ཆེན་ཉེ་བར་ལོངས་སྤྱོད་ཕྱིར། །ཐུབ་པའི་ལོངས་སྤྱོད་རྫོགས་སྐུར་བཞེད། །ཅེས་གསུངས་པ་ལྟར། ཐེག་པ་ཆེན་པོའི་རྟོགས་པའི་ཆོས་རྫོགས་པར་ལོངས་སྤྱོད་པའི་རྟེན་ཡིན་པས་སམ། རྫོགས་པར་ལོངས་སྤྱོད་པའི་ཕྱིར་ཐེག་ཆེན་གྱི་ཆོས་སྟོན་པས་སོ། །མཚན་ཉིད་ནི། འོག་མིན་ཆེན་པོ་རྒྱན་སྟུག་པོ་བཀོད་པར་མཚན་དང་དཔེ་བྱད་ཀྱིས་བརྒྱན་པའི་སྐུས་རྒྱལ་སྲས་འཕགས་པ་རྣམས་དང་ལྷན་ཅིག་ཏུ་ཐེག་པ་ཆེན་པོའི་ཆོས་ཁོ་ན་ལ་རྒྱུན་མི་འཆད་པར་ཉེ་བར་ལོངས་སྤྱོད་པ་སྟེ། མངོན་རྟོགས་རྒྱན་ལས། མཚན་ནི་སུམ་ཅུ་རྩ་གཉིས་དང༌། །དཔེ་བྱད་བརྒྱད་ཅུའི་བདག་ཉིད་འདི། །ཐེག་ཆེན་ཉེ་བར་ལོངས་སྤྱོད་ཕྱིར། །ཐུབ་པའི་ལོངས་སྤྱོད་རྫོགས་སྐུར་བཞེད། །ཅེས་སོ། །དེ་ལའང་ལྡོག་པས་དབྱེ་ན། འཁོར་དང༌། ཞིང་དང༌། སྐུ་དང༌། མཚན་དང༌། ཆོས་དང༌། མཛད་པ་དང༌། ལྷུན་གྱིས་གྲུབ་པ་དང༌། རང་བཞིན་མེད་པའོ། །དེ་ལ་གང་དང་ལྷན་ཅིག་སྤྱོད་པའི་འཁོར་ནི་ས་བཅུ་ལ་གནས་པའི་བྱང་སེམས་ཤ་སྟག་གོ། །གང་དུ་ལོངས་སྤྱོད་པའི་ཞིང་ནི་འོག་མིན་སྟུག་པོ་བཀོད་པའོ། །གང་གིས་ལོངས་སྤྱོད་པའི་སྐུ་ནི་རྣམ་པར་སྣང་མཛད་ལ་སོགས་པའོ། །གང་དང་ལྡན་པའི་མཚན་ནི་མཚན་བཟང་པོ་སུམ་ཅུ་རྩ་གཉིས་དང་དཔེ་བྱད་བཟང་པོ་བརྒྱད་ཅུའོ། །གང་ལ་རྫོགས་པར་ལོངས་སྤྱོད་པའི་ཆོས་ནི་ཐེག་པ་ཆེན་པོ་འབའ་ཞིག་གོ། །གང་མཛད་པའི་ཕྲིན་ལས་ནི་རྒྱལ་བའི་སྲས་པོ་ལུང་སྟོན་པ་སོགས་སོ། །ལྷུན་གྱིས་གྲུབ་པ་ནི་མཛད་པ་སོགས་དེ་ཐམས་ཅད་ཡིད་བཞིན་གྱི་ནོར་བུ་ལྟར་འབད་མེད་ལྷུན་གྲུབ་ཏུ་འབྱུང་བའོ། །རང་བཞིན་མེད་པ་ནི་སྐུ་ལ་སོགས་པ་སྣ་ཚོགས་སུ་སྣང་ཡང་འཇའ་ཚོན་ལྟར་ངོས་བཟུང་མེད་པའོ། །ངེས་པ་ལྔར་བཤད་པ་ལྟར་ན། གནས་ངེས་པ་འོག་མིན། ངོ་བོ་ངེས་པ་མཚན་དཔེས་བརྒྱན་པ། དུས་ངེས་པ་འཁོར་བ་མ་སྟོང་བར་དུ་སྟེ་རྟག་ཏུ་གནས་པ། འཁོར་ངེས་པ་ས་བཅུའི་བྱང་ཆུབ་སེམས་དཔའ། ཆོས་ངེས་པ་ཐེག་པ་ཆེན་པོའི་ཆོས་འབའ་ཞིག་གསུངས་པ་སྟེ་མཚན་ཉིད་བརྒྱད་དང་ལྡན་པའོ། །
གཉིས་པ་༼དབྱེ་བ་༽ནི།
ཆེ་ཆུང་གཉིས་སམ་དངོས་དང་བཏགས་པར་དབྱེ། །
གཅིག་དང་ཐ་དད་ཆེ་ཆུང་བཞེད་པ་གསུམ། །
ཐ་སྙད་ཙམ་དུ་དབྱེ་ན། སྟུག་པོ་བཀོད་པར་སྣང་བ་ལོངས་སྐུ་ཆེན་པོ་དང༌། གནས་གཙང་གི་འོག་མིན་དུ་བཞུགས་པ་ཆུང་ངུ་གཉིས་སམ། དངོས་གནས་ཚུལ་དང༌། བཏགས་པ་བ་སྣང་ཚུལ་གཉིས་སུ་དབྱེ་བ་ཡོད་ཅིང༌། སྤྱིར་མཁས་པ་ཁ་ཅིག་དུས་གསུམ་གྱི་སངས་རྒྱས་ཐམས་ཅད་ལ་ལོངས་སྐུ་གཅིག་པ་འབའ་ཞིག་ལས་གཉིས་པ་གཏན་མེད་པར་བཞེད་པ་དང༌། ཁ་ཅིག་དེ་མུ་སྟེགས་ཀྱི་འདོད་པ་དང་མཚུངས་པར་བྱས་ནས་སངས་རྒྱས་རྣམས་ཀྱི་ལོངས་སྐུ་ཐ་དད་ཁོ་ནར་སྨྲ་བ་དང༌། ལོངས་སྐུ་ཆེ་ཆུང་གཉིས་ཡོད་པར་སྨྲ་བ་གསུམ་དུ་མཆིས་པ་ལས་ཕྱོགས་སྔ་ཕྱི་གཉིས་ཀྱི་བཤད་སྲོལ་བཟང་བ་ཡིན་ཏེ། མདོ་སྡེ་རྒྱན་ལས་ཀྱང༌། ཟག་མེད་དབྱིངས་ལ་སངས་རྒྱས་རྣམས། །སྔོན་གྱི་ལུས་རྗེས་འབྲང་ཕྱིར་དང༌། །མཁའ་ལྟར་ལུས་ནི་མེད་པའི་ཕྱིར། །སངས་རྒྱས་གཅིག་མིན་དུ་མ་མིན། །ཞེས་ལུས་རང་མཚན་པ་ཞིག་མེད་པར་བཤད་པས་གདོས་བཅས་ཀྱི་རིགས་འགྲེ་སྦྱོར་མི་དགོས་པས་སོ། །སྐུ་དེའང་མེ་ལོང་གི་གཟུགས་བརྙན་ལྟར་སྣང་ལ་རང་བཞིན་མེད་པའི་ཚུལ་གྱིས་ས་བཅུའི་བྱང་ཆུབ་སེམས་དཔའ་རྣམས་ལ་སྣང་ཞིང་ཆོས་ཀྱི་སྐུའི་རྟེན་དུ་གྱུར་པའོ། །དེ་ནི་ཤེས་པའི་རང་སྣང་ཡིན་པས་སྤྱན་ནས་སྐུ་ལུས་ཀྱི་བར་དུ་སྣང་བ་རྣམས་མིག་གི་སྐྱེ་མཆེད་ནས་ལུས་ཀྱི་སྐྱེ་མཆེད་ཀྱི་བར་མ་ཡིན་ལ། ཐོགས་བཅས་ལ་རྒྱུན་གྱི་རྟག་པའང་མི་སྲིད་པས་ཐོགས་བཅས་ལས་འདས་པའོ། །ཨིནྡྲ་བྷཱུ་ཏིའི་ཞབས་ཀྱིས་དཔལ་ཡེ་ཤེས་གྲུབ་པ་ལས་ཀྱང་ཡེ་ཤེས་མིན་པའི་སྐུ་འདོད་ན་ལུས་འཇིག་པའི་ཆོས་ཅན་ཡིན་པས་ཡེ་ཤེས་ཀྱང་དེར་ཐལ་བར་གསུངས་ཏེ། དེ་སྐད་དུའང༌། སངས་རྒྱས་རྣམས་ཀྱི་ཡེ་ཤེས་ནི། །སྐུ་དང་ཡན་ལག་ལྡན་ཞེ་ན། །མྱ་ངན་འདས་པ་དེ་ཡང་འཇིག །ལུས་ནི་འཇིག་པའི་ཆོས་ཅན་པས། །ཡེ་ཤེས་ཀྱང་ནི་འཇིག་པར་འགྱུར། །དེ་བས་སངས་རྒྱས་ཡེ་ཤེས་སྐུ། །འཇིག་པར་རིགས་པ་མ་ཡིན་ནོ། །ཞེས་གསུངས་ཏེ། སངས་རྒྱས་རང་སྣང་དང་བྱང་ཆུབ་སེམས་དཔའི་སྣང་བས་བསྡུས་པ་གཉིས་ལ་འཇོག་གོ །
གསུམ་པ་༼སྤྲུལ་སྐུ་༽ལ་གཉིས། སྒྲ་དོན་མཚན་ཉིད། དབྱེ་བའོ། །དང་པོ་༼སྤྲུལ་སྐུའི་སྒྲ་དོན་མཚན་ཉིད་༽ནི།
སྤྲུལ་སྐུ་འཁོར་བ་ཇི་སྲིད་འགྲོ་བའི་དོན། །
སྣ་ཚོགས་སྤྲུལ་པས་དོན་མཛད་རྟེན་དང་རྒྱུ། །
ཞིང་དུས་རང་བཞིན་འཇུག་སྨིན་གྲོལ་བྱེད་བརྒྱད། །
སྤྲུལ་སྐུའི་སྒྲ་དོན་ནི། ངེས་པར་གཞན་དུ་སྒྱུར་ཏེ་སྤྲུལ་པའི་རང་བཞིན་གྱི་ལུས་ཡིན་པའི་ཕྱིར་ཏེ། སློབ་དཔོན་སྟོབས་བཅུ་དཔལ་བཤེས་ཀྱིས། སྤྲུལ་པ་ནི་སྤྲུལ་པ་ཉིད་དེས་གྲུབ་པའི་སྐུ་སྟེ་སྤྲུལ་པའི་སྐུའོ། །ཞེས་བཤད་པའི་ཕྱིར་རོ། །མཚན་ཉིད་ནི། འདི་ལའང་ལྡོག་པས་ཕྱེ་ན། རྟེན་དང༌། རྒྱུ་དང༌། ཞིང་དང༌། དུས་དང༌། རང་བཞིན་དང༌། འཇུག་པར་བྱེད་པ་དང༌། སྨིན་པར་བྱེད་པ་དང༌། གྲོལ་བར་བྱེད་པའོ། །དེ་ལ་རྟེན་ནི་ཆོས་ཀྱི་སྐུ་སྟེ་གཡོ་བ་མེད་བཞིན་དུའོ། །རྒྱུ་ནི་འགྲོ་བ་མཐའ་དག་ལ་ཕན་པར་བཞེད་པའི་སྙིང་རྗེ་ཆེན་པོ་ལས་བྱུང་བའོ། །ཞིང་ནི་ཡོངས་སུ་དག་མ་དག་སྣ་ཚོགས་པའོ། །དུས་ནི་འཁོར་བ་ཇི་སྲིད་ཀྱི་བར་དུའོ། །རང་བཞིན་ནི་བཟོ་དང་སྐྱེ་བ་དང་བྱང་ཆུབ་སྟེ་སྤྲུལ་པ་གསུམ་གྱི་གཟུགས་སོ། །འཇུག་པར་བྱེད་པ་ནི་འཇིག་རྟེན་ཐ་མལ་པ་དག་ཅི་རིགས་པར་མྱ་ངན་ལས་འདས་པ་རྣམ་པ་གསུམ་ལ་འདུན་ཞིང་འཇུག་པར་བྱེད་པའོ། །སྨིན་པར་བྱེད་པ་ནི་ལམ་ལ་ཞུགས་པ་རྣམས་ཚོགས་ཡོངས་སུ་སྨིན་པར་བྱེད་པའོ། །གྲོལ་བར་བྱེད་པ་ནི་དགེ་བས་ཡོངས་སུ་སྨིན་པ་དག་སྲིད་པའི་འཆིང་བ་ལས་གྲོལ་བར་བྱེད་པ་སྟེ་མཚན་ཉིད་བརྒྱད་དང་ལྡན་པའོ། །
གཉིས་པ་༼དབྱེ་བ་༽ནི།
སྤྲུལ་པའི་སྐུ་དེ་དག་ལའང་དབྱེ་ན། བཟོ་སྤྲུལ་སྐུ། སྐྱེ་བ་སྤྲུལ་སྐུ། མཆོག་གི་སྤྲུལ་སྐུ་དང་གསུམ་དུ་འགྱུར་ཞིང༌། དེ་དག་དུས་ལ་བབ་ན་མྱ་ངན་ལས་འདས་པར་ཡང་སྟོན་པས་གདུལ་བྱ་རྣམས་རྣམ་གྲོལ་ལ་སྦྱོར་བར་མཛད་པ་སྟེ། མདོ་སྡེ་རྒྱན་ལས། བཟོ་དང་སྐྱེ་དང་བྱང་ཆུབ་ཆེ། །མྱ་ངན་འདས་པ་རྟག་སྟོན་པ། །སངས་རྒྱས་སྤྲུལ་པའི་སྐུ་འདི་ནི། །རྣམ་པར་གྲོལ་བའི་ཐབས་ཆེན་པོ། །ཞེས་གསུངས་པས་སོ། །དེ་དག་ཀྱང་དྲི་ཟ་གདུལ་བའི་དོན་དུ་རྒྱུད་མང་སྦྲེང་བ་ལ་སོགས་པར་སྟོན་པ་བཟོ་སྤྲུལ་སྐུ་དང༌། རི་བོང་དང་རུ་རུ་ལ་སོགས་པར་སྟོན་པ་སྐྱེ་བ་སྤྲུལ་སྐུ་དང༌། ཤཱཀྱ་ཐུབ་པ་ལ་སོགས་པར་སྟོན་པ་བྱང་ཆུབ་ཆེན་པོ་མཆོག་གི་སྤྲུལ་པའི་སྐུས་མཛད་པ་བཅུ་གཉིས་ལ་སོགས་པ་སྟོན་པ་སྟེ། སྔ་མ་གཉིས་རྣམ་སྨིན་མ་ཡིན་པའི་སྤྲུལ་པའི་སྐུ་དང༌། ཕྱི་མ་ནི་རྣམ་པར་སྨིན་པའི་སྤྲུལ་པའི་སྐུ་སྟེ། རྣམ་སྨིན་ཡིན་མིན་གྱི་ཁྱད་ཀྱང་རབ་ཏུ་བྱས་པས་འདྲ་བ་མིན་པར་སྨིན་པ་ཡིན་མིན་དུ་བཤད་ཀྱི་རྣམ་སྨིན་ཙམ་གྱིས་ནི་མ་ཡིན་ནོ། །
བཞི་པ་༼རྒྱུད་བླའི་དགོངས་པ་འཕྲོས་དོན་དུ་བསྟན་པ་༽ནི།
རྒྱུད་བླར་ངོ་བོ་གཙང་བདག་བདེ་དང་རྟག །
སྐུ་གསུམ་མཚན་ཉིད་ལྔ་ལྔ་ལྡན་པར་གསུངས། །
ཐེག་པ་ཆེན་པོ་རྒྱུད་བླ་མ་ལས། སྐུ་དེ་དག་གི་ངོ་བོ་གཙང་བདག་བདེ་བ་རྟག་པ་དམ་པའི་ཕ་རོལ་ཏུ་སོན་པ་དང༌། སྐུ་གསུམ་ཀའང་མཚན་ཉིད་ལྔ་ལྔ་ལྡན་པར་གསུངས་ཏེ། དེའང་སེམས་ཉིད་རང་བཞིན་རྣམ་དག་དེ་སྔར་བག་ཆགས་ཀྱི་རྟེན་ཡིན་པ་ལས་སངས་རྒྱས་པའི་ཚེ་བག་ཆགས་ཀྱི་རྟེན་མི་བྱེད་པས་དག་པ་གཉིས་ལྡན་ནི་གཙང་བ་དམ་པའི་ཕ་རོལ་ཏུ་ཕྱིན་པ་དང༌། རྣམ་རྟོག་ཡིན་ཕྱིན་ཆད་བག་ཆགས་ཀྱིས་གོས་པའི་རང་བཞིན་ཡིན་པ་ལ་རྣམ་རྟོག་གི་གཞན་དབང་དུ་མ་སོང་བས་བདག་དམ་པ་སྟེ། བདག་དང་བདག་མེད་ཀྱི་སྤྲོས་པའི་རྣམ་རྟོག་ཐམས་ཅད་ཞི་བས་བདག་དམ་པའི་ཕ་རོལ་ཏུ་ཕྱིན་པ་དང༌། སྒྲ་དོན་དུ་སྣང་བའི་རྣམ་རྟོག་ས་བརྒྱད་པ་ནས་འགག་ཀྱང༌། རྟོག་མེད་ཀྱི་སྣང་བ་ལ་སྣོད་བཅུད་ཀྱི་སྣང་བ་འཆར་བ་དེ་སྡུག་བསྔལ་ཕྲ་ཤོས་ཡིད་ཀྱི་རང་བཞིན་གྱི་ཕུང་པོ་ཡིན་ལ། དེ་དེའི་རྒྱུ་མ་རིག་བག་ཆགས་ཀྱི་ས་དང་བཅས་པ་འགགས་པས་སྡུག་བསྔལ་རྒྱུ་བཅས་ཐམས་ཅད་འགགས་པའི་ཕྱིར་བདེ་བ་དམ་པའི་ཕ་རོལ་ཏུ་ཕྱིན་པ་དང༌། འཁོར་འདས་ཀྱི་འཕེལ་འགྲིབ་མེད་པ་སྲིད་ཞི་མཉམ་ཉིད་ཀྱི་སྒོམ་པ་མཐར་ཐུག་པས་འཁོར་འདས་མཉམ་ཉིད་ཀྱི་རང་བཞིན་བརྙེས་པ་ནི་ནམ་མཁའ་སྲིད་ཀྱི་བར་འགྱུར་བ་ཡེ་མི་སྲིད་པས་རྟག་པ་དམ་པའི་ཕ་རོལ་ཏུ་ཕྱིན་པའོ། །ཕར་ཕྱིན་དེ་བཞི་གང་ལ་ཚང་བ་ནི་སངས་རྒྱས་ཀྱི་སྐུ་སྟེ་གནས་ཚུལ་གྱི་སྐུ་གང་ལའང་འདི་ཚང་ངོ༌། །ཆོས་སྐུ་ནི་འདུས་མ་བྱས་པ་དང༌། གཉིས་སུ་དཔྱད་དུ་མེད་པ་དང༌། ཕྱིན་ཅི་མ་ལོག་པ་དང༌། སྒྲིབ་པ་དག་པ་དང༌། རང་བཞིན་གྱིས་འོད་གསལ་བ་སྟེ་ལྔ། ལོངས་སྐུ་གསུང་བརྗོད་པ་དང༌། སྐུ་སྣང་བ་དང༌། མཛད་པ་རྒྱུན་མི་འཆད་པ་དང༌། ལྷུན་གྱིས་གྲུབ་པར་མཛད་པ་དང༌། སྐུ་གསུམ་གྱི་མཛད་པ་དུ་མར་སྟོན་ཀྱང་དེའི་རང་བཞིན་དང་བྲལ་བ་སྟེ་མཚན་ཉིད་ལྔ། སྤྲུལ་སྐུ་ཞི་བའི་ལམ་སྟོན་པ་དང༌། གདུལ་བྱ་སྨིན་པར་བྱེད་པ་དང༌། ལུང་སྟོན་པར་བྱེད་པ་དང༌།  ཕྲིན་ལས་སྣ་ཚོགས་པའི་རྒྱུན་གང་འདུལ་བའི་གཟུགས་སྟོན་པ་དང༌། གཞན་གྱི་རྣམ་རིག་ལ་སྣང་བ་སྟེ་མཚན་ཉིད་ལྔ་ལྔ་དང་ལྡན་པའོ། །གཟུགས་སྐུ་གཉིས་སངས་རྒྱས་སུ་བཤད་པ་དང༌། གསེར་འོད་དམ་པ་ནས་མ་ཡིན་པར་བཤད་པ་དང༌། འགའ་ཞིག་ནས་སངས་རྒྱས་མེད་དོ་ཞེས་གསུངས་པ་རྣམས་དྲང་དོན་དང་ངེས་དོན་དང་མཐར་ཐུག་གི་ངེས་དོན་ཡིན་པར་གནད་མཁྱེན་པའི་མཁས་པ་རྣམས་བཞེད་དོ། །
གཉིས་པ་སྐུ་གསུམ་གྱི་ཁྱད་ཆོས་བཤད་པ་ལ་གསུམ། མཉམ་པའི་ཁྱད་པར། རྟག་པའི་ཁྱད་པར། སྣང་བའི་ཁྱད་པར་རོ། །དང་པོ་༼མཉམ་པའི་ཁྱད་པར་༽ནི།
སྐུ་གསུམ་ལ་ཁྱད་པར་གསུམ་ལས། མཉམ་པའི་ཁྱད་པར་ནི་སངས་རྒྱས་ཐམས་ཅད་ཀྱི་ཆོས་ཀྱི་སྐུ་ནི་རྟེན་ཆོས་ཀྱི་དབྱིངས་ཐ་དད་མེད་པས་མཉམ་པའོ། །སངས་རྒྱས་ཐམས་ཅད་ཀྱི་ལོངས་སྤྱོད་རྫོགས་པའི་སྐུ་ནི་དགོངས་པ་ཐ་དད་མེད་པས་མཉམ་པའོ། །སངས་རྒྱས་ཐམས་ཅད་ཀྱི་སྤྲུལ་པའི་སྐུ་ནི་ཕྲིན་ལས་ཐུན་མོང་དུ་གྱུར་པས་མཉམ་པའོ། །དེ་ལྟར་ཡང་མདོ་སྡེ་རྒྱན་ལས། དེ་དག་རྟེན་དང་དགོངས་པ་དང༌། །ཕྲིན་ལས་ཀྱིས་ནི་མཉམ་པ་ཉིད། །ཅེས་གསུངས་སོ། །
གཉིས་པ་༼རྟག་པའི་ཁྱད་པར་༽ནི། 
རྟག་པའི་ཁྱད་པར་ནི་ཆོས་ཀྱི་སྐུ་ནི་དོན་དམ་པར་སྐྱེ་འགག་དང་བྲལ་བའི་བདག་ཉིད་ཡིན་པས་རང་བཞིན་གྱིས་རྟག་པའོ། །ལོངས་སྐུ་ནི་ཆོས་ཀྱི་ལོངས་སྤྱོད་རྒྱུན་ཆད་པ་མེད་པའི་ཕྱིར་ཉམས་པ་མེད་པའི་རྒྱུན་གྱིས་རྟག་པའོ། །སྤྲུལ་སྐུ་ནི་མི་སྣང་བར་གྱུར་ནས་ཀྱང་ཡང་དང་ཡང་དུ་སྟོན་པ་སྟེ་རིགས་འདྲ་རྒྱུན་ཆད་ཀྱང་དུས་ལས་མི་ཡོལ་བར་འབྱུང་བའི་ཕྱིར་བྱ་བ་བྱེད་པའི་རྒྱུན་གྱིས་རྟག་པའོ། །དེ་ལྟར་ཡང༌། དེ་ཉིད་ལས། རང་བཞིན་དང་ནི་རྒྱུན་མི་འཆད། །རྒྱུན་གྱིས་དེ་དག་རྟག་པ་ཉིད། །ཅེས་གསུངས་སོ། །
གསུམ་པ་༼སྣང་བའི་ཁྱད་པར་༽ནི།
སྣང་བའི་ཁྱད་པར་ནི་ཆོས་ཀྱི་དབྱིངས་ལ་ཤེས་བྱའི་སྒྲིབ་པ་དག་པས་ནི་ཆོས་ཀྱི་སྐུ་སྣང་ངོ༌། །ཉོན་མོངས་པའི་སྒྲིབ་པ་དག་པས་ནི་ལོངས་སྐུ་སྣང་ངོ༌། །ལས་ཀྱི་སྒྲིབ་པ་དག་པས་ནི་སྤྲུལ་སྐུ་སྣང་བའོ། །གཞན་ཡང་གཟུགས་སྐུ་གཉིས་ནི་ཆོས་ཀྱི་སྐུའི་བྱིན་རླབས་དང༌། གདུལ་བྱའི་སྣང་བ་དང༌། སྔོན་གྱི་སྨོན་ལམ་ལས་གྲུབ་པའི་སྐུ་སྟེ་དེ་གསུམ་འཛོམ་པ་ལས་བྱུང་བར་ཤེས་པར་བྱའོ། །
གཉིས་པ་བརྟེན་པ་ཡེ་ཤེས་བཤད་པ་ལ་ལྔ། རྣམ་པར་དབྱེ་བ། སྒྲ་དོན་ངོ་བོ། སྒྲུབ་བྱེད་ཀྱི་རྒྱུ། གནས་འགྱུར་གྱི་ཚུལ། སྐུ་དང་སྦྱོར་བའི་མཁྱེན་ཚུལ་དང་བཅས་པའོ། །དང་པོ་༼རྣམ་པར་དབྱེ་བ་༽ནི།
སྐུ་དེ་དག་དང་བརྟེན་པའི་ཚུལ་དུ་འབྲེལ་བ་ཡེ་ཤེས་ལ་ཟག་པ་མེད་པའི་མཁྱེན་ཚུལ་གྱིས་དབྱེ་ན་ལྔ་སྟེ། དེ་བཞིན་ཉིད་དག་པ་གཉིས་ལྡན་ནི་ཆོས་དབྱིངས་ཡེ་ཤེས་ཞེས་བྱ་སྟེ་ཡེ་ཤེས་ཐམས་ཅད་ཀྱི་གཞི་རྟེན་ཡིན་ལ། ཆོས་ཐམས་ཅད་མ་ལུས་པར་ཡེ་ཤེས་གཅིག་གིས་མཁྱེན་པ་མེ་ལོང་ལྟ་བུའི་ཡེ་ཤེས་དང༌། ཤེས་བྱ་ཐམས་ཅད་རང་བཞིན་མེད་པར་མཉམ་པ་ཉིད་དུ་མཁྱེན་པ་མཉམ་ཉིད་ཡེ་ཤེས་དང༌། ཇི་སྙེད་པའི་ཆོས་ཐམས་ཅད་མ་འདྲེས་པར་མཁྱེན་པ་སོར་རྟོག་ཡེ་ཤེས་དང༌། གདུལ་བྱ་འདུལ་བའི་བྱ་བ་མཁྱེན་པ་བྱ་གྲུབ་ཡེ་ཤེས་ཏེ་ལྔའོ། །
གཉིས་པ་༼སྒྲ་དོན་ངོ་བོ་༽ལ། ཆོས་དབྱིངས། མེ་ལོང༌། མཉམ་ཉིད། སོར་རྟོག བྱ་གྲུབ་ཀྱི་དོན་བཤད་པའོ། །དང་པོ་༼ཆོས་དབྱིངས་ཀྱི་དོན་བཤད་པ་༽ནི།
དེའི་སྒྲ་དོན་ནི། སྒྲ་སྦྱོར་བམ་གཉིས་མ་ལས། དྷརྨ་དྷཱ་ཏུ་བི་ཤུདྡྷ་ཞེས་བྱ་བ་ཆོས་ཀྱི་དབྱིངས་རྣམ་པར་དག་པ་ཡིན་ཏེ། སྟོབས་དང་མི་འཇིགས་པ་ལ་སོགས་པ་འཕགས་པའི་ཆོས་རྣམས་སྐྱེ་ཞིང་འབྱུང་བ་དང་དབྱིངས་སུ་གྱུར་པས་ན་ཆོས་ཀྱི་དབྱིངས་དེ་བཞིན་ཉིད་ལ་གློ་བུར་གྱི་ཉོན་མོངས་པའི་སྒྲིབ་པ་དང་ཤེས་བྱའི་སྒྲིབ་པ་སྤྲིན་དང་འདྲ་བ་དྭངས་ཤིང་བྱང་སྟེ། ནམ་མཁའི་དབྱིངས་དག་པ་དང་འདྲ་བས་ན་ཆོས་ཀྱི་དབྱིངས་རྣམ་པར་དག་པ་ཞེས་བྱའོ། །ཞེས་པ་ལྟར་རོ། །ངོ་བོ་ནི། ཐོག་མར་སྐྱེ་བ་དབུས་སུ་གནས་པ། ཐ་མར་འགག་པ་མེད་ཅིང་དབྱིངས་རིག་ཐ་དད་དུ་རྣམ་པར་དབྱེ་བ་མེད་པ། སྒྲོ་སྐུར་གྱི་མཐའ་གཉིས་ཀྱི་ཡུལ་དུ་མེད་ཅིང་སྒྲིབ་པ་གསུམ་དང་བྲལ་བ། རང་བཞིན་གྱིས་ཉེས་པའི་དྲི་མ་བྲལ་ཞིང་རྣམ་པར་རྟོག་པའི་ཡུལ་དུ་མེད་པ། ཆོས་ཀྱི་དབྱིངས་རྣམ་པར་དག་པ་ཆོས་ཐམས་ཅད་ཀྱི་དེ་བཞིན་ཉིད་ཕྱིན་ཅི་མ་ལོག་པའི་རང་བཞིན། འཕགས་པའི་ཆོས་ཐམས་ཅད་ཉེ་བར་སྐྱེད་པའི་རྒྱུ་དེ་བཞིན་གཤེགས་པ་ཐམས་ཅད་ཀྱི་བདག་ཉིད་དུ་གྱུར་པ་སྟེ། རྒྱུད་བླ་མ་ལས། ཐོག་མ་དབུས་མཐའ་མེད་ཅིང་རྣམ་དབྱེར་མེད། །གཉིས་མེད་གསུམ་བྲལ་དྲི་མེད་རྣམ་རྟོག་མེད། །ཆོས་དབྱིངས་རང་བཞིན་གང་ཡིན་དེ་རྟོགས་པ། །མཉམ་པར་གཞག་པའི་རྣལ་འབྱོར་པ་ཡིས་མཐོང༌། །ཞེས་གསུངས་སོ། །
གཉིས་པ་༼མེ་ལོང་གི་དོན་བཤད་པ་༽ནི། 
དེའི་སྒྲ་དོན་ནི། སྒྲ་སྦྱོར་ལས། ཨཱ་དརྴ་ཛྙཱ་ན་ཞེས་བྱ་བ་མེ་ལོང་ལྟ་བུའི་ཡེ་ཤེས་ཡིན་ནོ། །ཆོས་ཀྱི་དབྱིངས་རྣམ་པར་དག་པ་མི་དམིགས་པས་གཟུང་བ་དང་འཛིན་པའི་རྟོག་པ་ཐམས་ཅད་དང་བྲལ་ཏེ། ཀུན་གཞིའི་རྣམ་པར་ཤེས་པ་གནས་གྱུར་པས་མེ་ལོང་ཕྱིས་པའི་ནང་དུ་ཅི་ཡང་སྣང་བ་བཞིན་དུ་ཆོས་ཐམས་ཅད་ཀྱི་གཟུགས་བརྙན་སྣང་བ་ལ་བྱ་སྟེ། ཞེས་པ་ལྟར་རོ། །ངོ་བོ་ནི། ང་ཡིར་འཛིན་པ་མེད་པའི་སྒོ་ནས་ཡུལ་མཐའ་དག་དུས་རྟག་ཏུ་མེ་ལོང་གི་གཟུགས་བརྙན་ལྟར་གསལ་བར་མཁྱེན་པས་ཤེས་བྱ་ཐམས་ཅད་ལ་མ་རྨོངས་ཤིང༌། ཡུལ་གྱི་རྣམ་པ་འཆར་བ་ལ་ལྟོས་པའང་མ་ཡིན་པ་སྟེ། མདོ་སྡེ་རྒྱན་ལས། མེ་ལོང་ཡེ་ཤེས་ང་ཡིར་མེད། །ཡོངས་སུ་མ་ཆད་རྟག་ཏུ་ལྡན། །ཤེས་བྱ་ཀུན་ལ་མ་རྨོངས་ཤིང༌། །རྟག་ཏུ་དེ་ལ་མངོན་ཕྱོགས་མིན། །ཞེས་གསུངས་པ་ལྟར་རོ། །
གསུམ་པ་༼མཉམ་ཉིད་ཀྱི་དོན་བཤད་པ་༽ནི།
དེའི་སྒྲ་དོན་སྔ་མ་ལས། ས་མ་ཏཱ་ཛྙཱ་ན་ཞེས་བྱ་བ་མཉམ་པ་ཉིད་ཀྱི་ཡེ་ཤེས་ཏེ། ཐོག་མར་ས་དང་པོ་ལ་དེ་ཁོ་ན་ཉིད་ཀྱི་དོན་སྒོམ་པ་ཡོངས་སུ་དག་པ་མངོན་པར་རྟོགས་པའི་ཚེ་བདག་དང་གཞན་དུ་མི་འབྱེད་ཅིང་མཉམ་པ་ཉིད་དུ་རྟོགས་པ། ས་གོང་ནས་གོང་དུ་སྦྱངས་པས། སངས་རྒྱས་ཀྱི་ས་ལ་མི་གནས་པའི་མྱ་ངན་ལས་འདས་པར་གྱུར་པའི་ཚེ་ཉོན་མོངས་པ་ཅན་གྱི་ཡིད་ནས་འཕོས་ཏེ་ཡེ་ཤེས་སུ་གནས་གྱུར་པ་ལ་མཉམ་པ་ཉིད་ཅེས་བྱའོ། །ཞེས་སོ། །ངོ་བོ་ནི། སློབ་ལམ་དུ་བདག་གཞན་མཉམ་པ་ཉིད་དུ་བསྒོམས་པ་གོམས་ཤིང་དག་པ་ལས་མི་གནས་པའི་མྱ་ངན་ལས་འདས་པ་ཐོབ་པ་ན་སྲིད་ཞི་མཉམ་པ་ཉིད་དུ་མཁྱེན་པ་སྟེ། དེ་ཉིད་ལས། མཉམ་ཉིད་ཡེ་ཤེས་སེམས་ཅན་ལ། །སྒོམ་པ་དག་པ་ལ་འདོད་དེ། །མི་གནས་ཞི་བར་ཞུགས་པ་ནི། །མཉམ་ཉིད་ཡེ་ཤེས་ཡིན་པར་འདོད། །ཅེས་གསུངས་པ་ལྟར་རོ། །
བཞི་པ་༼སོར་རྟོག་གི་དོན་བཤད་པ་༽ནི།
དེའི་སྒྲ་དོན་སྔ་མ་ལས། པྲ་ཏྱ་བེཀྵ་ཛྙཱ་ན་ཞེས་བྱ་བ་སོ་སོར་རྟོག་པའི་ཡེ་ཤེས་ཡིན་ཏེ། ཡིད་ཀྱི་རྣམ་པར་ཤེས་པ་གནས་གྱུར་པས། གཟུངས་དང་ཏིང་ངེ་འཛིན་དང་བསམ་གཏན་དང་སྙོམས་པར་འཇུག་པ་ཐམས་ཅད་ཀྱི་གཞིར་གྱུར་པ། ཤེས་བྱ་ཐམས་ཅད་ལ་ཐོགས་པ་མེད་པའི་ཡེ་ཤེས་འཇུག་པས་ཆོས་ཀྱི་ཆར་ཆེན་པོ་འབེབས་ཤིང༌། ཐེ་ཚོམ་སྣ་ཚོགས་གཅོད་པ་དང༌། བཻ་ཌཱུརྱ་ལ་སོགས་པ་རིན་པོ་ཆེའི་མདོག་ཏུ་སྟོན་པའི་རྒྱུར་གྱུར་པ་ནི་སོ་སོར་རྟོག་པའི་ཡེ་ཤེས་ཞེས་བྱའོ། །ཞེས་སོ། །ངོ་བོ་ནི། ཇི་སྙེད་པའི་ཤེས་བྱ་རང་དང་སྤྱིའི་མཚན་ཉིད་མ་འཁྲུལ་བར་སོ་སོར་འབྱེད་ཅིང་རྟོག་པ་ལ་རྩོལ་མེད་དུ་འཇུག་ཅིང་ཏིང་ངེ་འཛིན་དང་གཟུངས་ཀྱི་སྒོ་མཐའ་ཡས་པ་དང་ལྡན་པ་སྟེ། དེ་ཉིད་ལས། སོ་སོར་རྟོག་པའི་ཡེ་ཤེས་ནི། །ཤེས་བྱ་ཀུན་ལ་རྟག་མི་ཐོགས། །ཏིང་ངེ་འཛིན་དང་གཟུངས་རྣམས་ཀྱི། །གཏེར་དང་འདྲ་བ་ཁོ་ན་ཡིན། །ཞེས་གསུངས་པ་ལྟར་རོ། །
ལྔ་པ་༼བྱ་གྲུབ་ཀྱི་དོན་བཤད་པ་༽ནི།
དེའི་སྒྲ་དོན་སྔ་མ་ལས། ཀྲི་ཏྱ་ནུཥྛཱ་ན་ཞེས་པ་བྱ་བ་གྲུབ་པའི་ཡེ་ཤེས་ཏེ། མིག་ལ་སོགས་པ་དབང་པོ་ལྔའི་རྣམ་པར་ཤེས་པ་གནས་གྱུར་པས་འཇིག་རྟེན་གྱི་ཁམས་ཐམས་ཅད་དུ་ཐབས་སྣ་ཚོགས་པ་དཔག་ཏུ་མེད་པས་སེམས་ཅན་མང་པོའི་དོན་མཛད་པའི་གཞིར་གྱུར་པ་ཡིན་ཏེ་བྱ་བ་གྲུབ་པའི་ཡེ་ཤེས་ཞེས་བྱའོ། །ཞེས་འབྱུང་བ་ལྟར་རོ། །ངོ་བོ་ནི། འཇིག་རྟེན་གྱི་ཁམས་མཐའ་ཡས་པར་གདུལ་བྱ་རྣམས་ཡོངས་སུ་སྨིན་པར་མཛད་པའི་ཕྱིར་ཐབས་ལ་མཁས་པའི་རྣམ་པར་རོལ་པ་སྣ་ཚོགས་པས་སེམས་ཅན་གྱི་དོན་སྒྲུབ་པར་མཁྱེན་པ་སྟེ། དེ་ཉིད་ལས། བྱ་བ་གྲུབ་པའི་ཡེ་ཤེས་ནི། །ཞིང་ཁམས་ཀུན་ཏུ་སྣ་ཚོགས་ཤིང༌། །དཔག་མེད་བསམ་ཡས་སྤྲུལ་པ་ཡིས། །སེམས་ཅན་ཀུན་དོན་སྒྲུབ་པའོ། །ཞེས་གསུངས་པ་ལྟར་རོ། །
གསུམ་པ་སྒྲུབ་བྱེད་ཀྱི་རྒྱུ་ནི།
ཐོས་སོགས་སྤངས་པ་ཆོས་འཛིན་མཉམ་ཉིད་བསྒོམས། །
ཆོས་སྟོན་དོན་བསྒྲུབས་པ་ལས་དེ་དག་འབྱུང༌། །
ཐོས་པའི་བག་ཆགས་སྨིན་པ་སོགས་སྤོང་བ་རྒྱ་ཆེན་པོའི་རྣམ་པ་ཐམས་ཅད་པས་ཆོས་དབྱིངས་ཡེ་ཤེས་འགྲུབ་སྟེ། ཐེག་བསྡུས་ལས། ཐོས་པའི་བག་ཆགས་ཆུང་ངུ་དང་འབྲིང་དང་ཆེན་པོ་རྣམས་ནི་ཆོས་ཀྱི་སྐུའི་ས་བོན་དུ་ལྟ་སྟེ། ཞེས་དང༌། མདོ་སྡེ་རྒྱན་ལས། གང་ལ་ཉོན་མོངས་ཤེས་བྱའི་སྒྲིབ་པའི་ས་བོན་དུས་རིང་རྟག་ལྡན་པ། །སྤང་བ་ཤིན་ཏུ་རྒྱ་ཆེན་རྣམ་པ་ཀུན་གྱིས་རབ་ཏུ་བཅོམ་གྱུར་ཅིང༌། །གནས་གྱུར་ཆོས་དཀར་ཡོན་ཏན་ལྡན་པ་ཐོབ་པས་རྫོགས་པའི་སངས་རྒྱས་ཉིད། །དེ་ནི་མི་རྟོག་རབ་དག་ཤིན་ཏུ་ཡུལ་ཅན་ཡེ་ཤེས་ལམ་གྱིས་འཐོབ། །ཅེས་གསུངས་པ་ལྟར་རོ། །དེ་བཞིན་དུ་དམ་པའི་ཆོས་མང་དུ་ཐོས་ཤིང་འཛིན་པ་ལས་མེ་ལོང་ལྟ་བུའི་ཡེ་ཤེས་དང༌། བདག་གཞན་མཉམ་པ་ཉིད་དུ་བསྒོམས་པ་ལས་མཉམ་པ་ཉིད་ཀྱི་ཡེ་ཤེས་དང༌། ཡང་དག་པའི་ཆོས་གསལ་བར་བསྟན་པ་ལས་སོ་སོར་རྟོག་པའི་ཡེ་ཤེས་དང༌། གཞན་གྱི་དོན་བསྒྲུབས་པ་ལས་བྱ་བ་གྲུབ་པའི་ཡེ་ཤེས་རྣམས་འབྱུང་སྟེ། མདོ་སྡེ་རྒྱན་ལས། འཛིན་པའི་ཕྱིར་དང་སེམས་མཉམ་ཕྱིར། །ཡང་དག་ཆོས་རབ་སྟོན་ཕྱིར་དང༌། །བྱ་བ་གྲུབ་པ་ཉིད་ཀྱི་ཕྱིར། །ཡེ་ཤེས་བཞི་པོ་ཡང་དག་འབྱུང༌། །ཞེས་གསུངས་པ་ལྟར་རོ། །
བཞི་པ་༼གནས་འགྱུར་གྱི་ཚུལ་༽ནི།
ཀུན་གཞིའི་སྟོང་གསལ་ཉོན་ཡིད་ཡིད་ཤེས་དང༌། །
སྒོ་ལྔ་གནས་འགྱུར་ཟག་མེད་ངོ་བོ་ཉིད། །
ཀུན་གཞིའི་རྣམ་ཤེས་སྟོང་ཉིད་ཀྱི་ཆ་གནས་གྱུར་པ་ཆོས་དབྱིངས་ཡེ་ཤེས་དང༌། གསལ་བའི་ཆ་གནས་གྱུར་པ་མེ་ལོང་ལྟ་བུའི་ཡེ་ཤེས་དང༌། ཉོན་མོངས་ཅན་ཡིད་གནས་གྱུར་པ་མཉམ་པ་ཉིད་ཀྱི་ཡེ་ཤེས་དང༌། ཡིད་ཀྱི་རྣམ་ཤེས་གནས་གྱུར་པ་སོ་སོར་རྟོག་པའི་ཡེ་ཤེས་དང༌། སྒོ་ལྔའི་རྣམ་ཤེས་གནས་གྱུར་པ་བྱ་བ་གྲུབ་པའི་ཡེ་ཤེས་ཞེས་བྱ་སྟེ། སློབ་དཔོན་ཙནྡྲ་གོ་མིས། གང་ཡང་ཀུན་གཞིའི་རྣམ་པར་ཤེས། །མེ་ལོང་ཡེ་ཤེས་ཉིད་གྱུར་པ། །དེ་ཡང་ཆོས་ཀྱི་དབྱིངས་ཀྱི་ནི། །ངོ་བོ་ཉིད་དུ་འགའ་ཞིག་འདོད། །ཉོན་མོངས་ཅན་ཡིད་གནས་གྱུར་པ། །མཉམ་ཉིད་ཡེ་ཤེས་བརྗོད་པར་བྱ། །སོ་སོར་རྟོག་པའི་ཡེ་ཤེས་ནི། །ཡིད་ཀྱི་རྣམ་ཤེས་ཉིད་དེའོ། །དབང་པོ་ལྔ་ཡི་རྣམ་ཤེས་གང༌། །དེ་ནི་དོན་ཀུན་ཡོངས་འཛིན་ཕྱིར། །སེམས་ཅན་ཀུན་གྱི་དོན་དུ་ནི། །བྱ་བ་གྲུབ་པ་ཙམ་ཉིད་འཐོབ། །ཅེས་གསུངས་པ་ལྟར་རོ། །དེ་ལ་གནས་གྱུར་པའི་དོན་ནི། སྲིད་པའི་ས་བོན་རྣམ་ཤེས་ཏེ། །ཞེས་པ་ལྟར་རམ། རྣམ་པར་ཤེས་པའི་ཁམས་ཀྱི་མཚན་ཉིད། ཟག་དང་བཅས་པའི་རྣམ་ཤེས་ནི། །རྣམ་ཤེས་ཁམས་ཡིན་སྐྱེ་བའི་རྟེན། །ཞེས་གསུངས་པ་དེ་བཏང་ནས་ཤེས་པ་དེའི་རིགས་རྒྱུན་ཟག་མེད་ཡེ་ཤེས་ཀྱི་ངོ་བོ་ཉིད་དུ་འཕོས་པར་གྱུར་པ་གསེར་འགྱུར་ལས་ལྕགས་གསེར་དུ་འགྱུར་བ་ལྟ་བུ་ཡིན་ནོ། །
ལྔ་པ་༼སྐུ་དང་སྦྱོར་བའི་མཁྱེན་ཚུལ་དང་བཅས་པ་༽ནི།
གཉིས་རེ་སྐུ་གཉིས་བྱ་གྲུབ་སྤྲུལ་སྐུས་བསྡུས། །
བློ་ལས་འདས་ཕྱིར་ཡོད་མེད་སྤྲོས་ལས་གྲོལ། །
ཆོས་ཉིད་སྣང་མེད་རྟེན་འབྲེལ་སྣང་ཚུལ་ཙམ། །
མཁྱེན་པའི་ཚུལ་ཡང་བསམ་གྱིས་མི་ཁྱབ་བོ། །
ཡེ་ཤེས་ལྔ་ལས་ཆོས་དབྱིངས་མེ་ལོང་གཉིས་ཆོས་སྐུ། མཉམ་ཉིད་སོར་རྟོག་གཉིས་ལོངས་སྐུ། བྱ་གྲུབ་སྤྲུལ་སྐུ་སྟེ་སྐུ་གསུམ་ཡེ་ཤེས་ལྔས་བསྡུས་པ་སངས་རྒྱས་ཀྱི་སའི་མདོ་ལས་གསུངས་སོ། །སངས་རྒྱས་ཀྱི་ས་ན་ཡེ་ཤེས་ཡོད་མེད་དང༌། ཡེ་ཤེས་ཀྱིས་མཁྱེན་ཚུལ་ལ་རྒྱ་བོད་ཕལ་ཆེར་རྟོག་པས་བརྟགས་པའི་སྨྲ་བ་ཇི་སྙེད་པ་བྱུང་ཡང༌། དོན་དམ་པའི་དབང་དུ་བྱས་ན་སངས་རྒྱས་ཀྱི་ཡེ་ཤེས་དེ་ཉིད་བློའི་སྤྱོད་ཡུལ་ལས་འདས་པའི་ཕྱིར་ཡོད་མེད་ཡིན་མིན་སོགས་སྤྲོས་པའི་མཐའ་ཐམས་ཅད་ལས་གྲོལ་བ་སྟེ། རབ་ཀྱི་རྩལ་གྱིས་རྣམ་པར་གནོན་པའི་མདོ་ལས་ཀྱང་ཡེ་ཤེས་ཡོད་མེད་གཉིས་ཀ་ལས་གྲོལ་བར་གསུངས་སོ། །ཡེ་ཤེས་དེས་ཤེས་བྱ་མཁྱེན་ཚུལ་ནི། ཆོས་ཉིད་དོན་དམ་པ་སྣང་བ་མེད་པའི་ཚུལ་གྱིས་མཁྱེན་ལ། བརྟགས་པའི་དོན་གྱི་བདེན་འགྱུར་བ། །བརྟེན་ནས་སྐྱེས་པ་ཐམས་ཅད་ནི། །ཐམས་ཅད་མཁྱེན་པས་མངོན་སུམ་གཟིགས། །ཞེས་དབུ་མ་བདེན་གཉིས་ལས་གསུངས་པ་ལྟར། གྲུབ་མཐའ་སྨྲ་བ་རྣམས་ཀྱིས་རྟོག་པས་བརྟགས་པ་མ་ཡིན་པའི་ཀུན་རྫོབ་རྒྱུ་འབྲས་རྟེན་འབྲེལ་སྣང་ཙམ་ནི་སྣང་བའི་ཚུལ་གྱིས་མཁྱེན་པ་དང༌། རང་རང་གི་སྒྲོ་བཏགས་པའི་ཆ་ཡང་རང་རང་གི་བློ་ལ་སྣང་བར་མཁྱེན་ཏེ་གཞན་སེམས་ཤེས་པའི་མངོན་ཤེས་ཀྱིས་རྨི་ལམ་བྱུང་བའི་མིའི་སྣང་ངོ་ན་རྨི་ལམ་བྱུང་བར་ཤེས་པ་བཞིན་ནོ། །དེས་ན་ཤེས་བྱ་ཇི་ལྟར་མཁྱེན་པའི་ཚུལ་ཡང་རྟོག་གེའི་སྤྱོད་ཡུལ་ལས་འདས་པའི་ཕྱིར་འཇིག་རྟེན་ཕལ་པས་བསམ་གྱིས་མི་ཁྱབ་སྟེ། ལང་གཤེགས་ལས། སོ་སོ་རང་རིག་ཡེ་ཤེས་ནི། །རྟོག་གེ་རྣམས་ཀྱི་སྤྱོད་ཡུལ་མིན། །ཞེས་དང༌། རྣམ་འགྲེལ་ལས། གཟུགས་སོགས་དང་ནི་སེམས་དེ་ལྟར། །གཟུང་བའི་མཚན་ཉིད་བསམ་པ་འདི། །མ་དག་བློ་ཅན་ལ་ཡིན་གྱི། །རྣལ་འབྱོར་རྟོགས་པ་བསམ་མི་ཁྱབ། །ཅེས་གསུངས་པ་ལྟར་རོ། །ཀུན་རྫོབ་ཀྱི་དབང་དུ་བྱས་པ་དེའི་ཚེ་སེམས་དང་སེམས་ལས་བྱུང་བ་ལ་ཡེ་ཤེས་སུ་འདོགས་ན་ནི་དེ་འདྲ་བའི་ཡེ་ཤེས་མེད་དེ་འཁྲུལ་པ་ཐམས་ཅད་ཟད་པའི་ཕྱིར་རོ། །ཤེས་བྱ་མ་ལུས་པ་མཁྱེན་པ་ལ་ལྟོས་ནས་ནི་ཡོད་དེ་གནས་གྱུར་གྱི་སྐུ་བརྙེས་པའི་ཕྱིར་རོ། །
གསུམ་པ་བྲལ་སྨིན་གྱི་ཡོན་ཏན་བཤད་པ་ལ་གཉིས། མདོར་བསྟན། རྒྱས་བཤད་དོ། །དང་པོ་༼མདོར་བསྟན་༽ནི།
རྫོགས་པའི་སངས་རྒྱས་ཀྱི་ཡོན་ཏན་མཐའ་ཡས་ཤིང་ཚད་བཟུང་མེད་པ་ཐམས་ཅད་ཀྱང་མདོར་བསྡུ་ན། རང་དོན་མཐར་ཕྱིན་པ་དོན་དམ་ཆོས་ཀྱི་སྐུ་ལ་གདོད་མ་ནས་དབྱེར་མེད་དུ་ཡོད་པའི་དྲི་མ་དང་བྲལ་བ་ཙམ་གྱི་འབྲས་བུས་ཕྱེ་བའི་ཡོན་ཏན་སུམ་ཅུ་རྩ་གཉིས་དང༌། གཞན་དོན་མཐར་ཕྱིན་པ་ཀུན་རྫོབ་གཟུགས་ཀྱི་སྐུ་ལ་ཡོད་པ་རིམ་གྱིས་བསྐྱེད་པ་ལས་གྲུབ་པ་རྣམ་པར་སྨིན་པའི་ཡོན་ཏན་སུམ་ཅུ་རྩ་གཉིས་ཞེས་བྱ་བ་སྡེ་ཚན་གཉིས་སུ་འདུ་བ་ཡིན་ཏེ། རྒྱུད་བླ་མ་ལས། རང་དོན་གཞན་དོན་དོན་དམ་སྐུ་དང་ནི། །དེ་ལ་བརྟེན་པ་ཀུན་རྫོབ་སྐུ་ཉིད་དེ། །བྲལ་དང་རྣམ་པར་སྨིན་པ་ལས་བྱུང་བའི། །ཡོན་ཏན་དབྱེ་བ་དྲུག་ཅུ་བཞི་འདི་དག །ཅེས་སོགས་གསུངས་སོ། །
གཉིས་པ་༼རྒྱས་བཤད་༽ལ་གཉིས། བྲལ་བའི་ཡོན་ཏན། རྣམ་སྨིན་ཡོན་ཏན་ནོ། །དེའི་དང་པོ་༼བྲལ་བའི་ཡོན་ཏན་༽ལ། རྒྱུད་བླའི་དགོངས་པས་སུམ་ཅུ་རྩ་གཉིས་དང༌། མངོན་རྒྱན་གྱི་དགོངས་པས་ཟག་མེད་ཉེར་གཅིག་གོ། །དང་པོ་༼རྒྱུད་བླའི་དགོངས་པས་སུམ་ཅུ་རྩ་གཉིས་༽ལའང་གཉིས། མདོར་བསྟན་གྱིས་མཚམས་སྦྱར། དེ་དོན་རྒྱས་པར་བཀྲོལ་བའོ། །དང་པོ་༼མདོར་བསྟན་གྱིས་མཚམས་སྦྱར་༽ནི།
ཞེས་སོ། །
གཉིས་པ་༼དེ་དོན་རྒྱས་པར་བཀྲོལ་བ་༽ལ་གསུམ། སྟོབས་བཅུ། མི་འཇིགས་པ་བཞི། མ་འདྲེས་པ་བཅོ་བརྒྱད་དོ། །དང་པོ་༼སྟོབས་བཅུ་༽ནི།
གནས་དང་རྣམ་སྨིན་དབང་ཁམས་མོས་ཀུན་འགྲོ། །
ཀུན་བྱང་རྗེས་དྲན་སྐྱེ་འཆི་ཟག་པ་ཟད། །
མཁྱེན་པའི་སྟོབས་བཅུ་སྒྲིབ་འཇོམས་རྡོ་རྗེ་བཞིན། །
དེ་བཞིན་གཤེགས་པའི་ཡེ་ཤེས་ཀྱི་སྟོབས་གཅིག་ཉིད་མཁྱེན་ཡུལ་གྱི་སྒོ་ནས་དབྱེ་བས་བཅུ་སྟེ། དེའང་སྔོན་གྱི་སེམས་བསྐྱེད་དང་སྡོམ་པའི་དམ་བཅའ་བརྟན་པས་དགེ་བའི་རྣམ་སྨིན་ཡིད་དུ་འོང་བ་ཐོབ་པ་ལྟ་བུའི་གནས་དང་རྣམ་སྨིན་ཡིད་དུ་མི་འོང་བ་ཐོབ་པ་ལྟ་བུའི་༡གནས་མིན་མཁྱེན་པའི་སྟོབས། དེ་བཞིན་དུ་ལས་འབྲས་བསྟན་པས་རང་རང་གིས་བྱས་པའི་ལས་འབྲས་རང་རང་གིས་མྱོང་བའི་ལས་རྣམས་ཀྱི་༢རྣམ་སྨིན་མཁྱེན་པ་དང༌། དབང་པོ་དང་མཐུན་པར་ཆོས་བསྟན་པས་དད་པ་ལ་སོགས་པའི་༣དབང་པོ་མཆོག་དམན་མཁྱེན་པ་དང༌། ཁམས་རྣམས་དང་མཐུན་པར་ཞུགས་པས་ཐེག་པ་གསུམ་གྱི་རིགས་ཐ་དད་པ་སོགས་༤ཁམས་སྣ་ཚོགས་མཁྱེན་པ་དང༌། མོས་པ་དང་མཐུན་པར་ཞུགས་པས་ཟག་བཅས་དང་ཟག་མེད་ལ་མོས་པ་སོགས་ཀྱི་༥མོས་པ་སྣ་ཚོགས་མཁྱེན་པ་དང༌། ཐེག་པ་ཐམས་ཅད་ལ་གོམས་པ་ལས་འཁོར་འདས་ཀུན་ཏུ་འགྲོ་བའི་༦ལམ་མཁྱེན་པ་དང༌། ཏིང་ངེ་འཛིན་ལྷུར་བླངས་པས་བསམ་གཏན་དང་རྣམ་ཐར་སོགས་༧ཀུན་ནས་ཉོན་མོངས་པ་དང་རྣམ་པར་བྱང་བའི་ཚུལ་མཁྱེན་པ་དང༌། དགེ་བ་ཆུད་མ་གསན་པས་༨སྔོན་གྱི་གནས་རྗེས་སུ་དྲན་པ་དང༌། སེམས་ཅན་ལ་ལྷག་པའི་བསམ་པ་སོགས་ལས་ལྷའི་མིག་གིས་༩འཆི་འཕོ་དང་སྐྱེ་བ་མཁྱེན་པ་དང༌། ཟག་པ་ཟད་པའི་དོན་དུ་ཆོས་སྟོན་པས་ཞི་བ་༡༠ཟག་ཟད་མཁྱེན་པའི་སྟོབས་གྲུབ་པ་སྟེ། དེ་ལྟར་སྟོབས་བཅུ་པོས་མ་རིག་པ་ལ་སོགས་པའི་སྒྲིབ་པ་རྣམས་འཇོམས་ཤིང་སླར་སྒྲིབ་པས་མི་ཕྱེད་པའི་ཕྱིར་རྡོ་རྗེ་བཞིན་ནོ། །
གཉིས་པ་༼མི་འཇིགས་པ་བཞི་༽ནི།
བྱང་ཆུབ་ཟག་ཟད་ལུང་དང་ངེས་འབྱུང་ལམ། །
དོན་གཉིས་སྟོན་ལ་མི་འཇིགས་སེང་གེ་འདྲ། །
དེའང་ཆོས་ཐམས་ཅད་མངོན་པར་༡བྱང་ཆུབ་པ་ལ་མི་འཇིགས་པ་ནི། ཆོས་ཐམས་ཅད་མཁྱེན་ཅིང་ཐུགས་སུ་ཆུད་པ་ཡིན་པས་དེ་ལ་འཇིག་རྟེན་ན་མཐུ་ཆེ་བ་སུས་ཀྱང་དེ་ལྟར་མ་ཡིན་ཞེས་རྒོལ་བའི་གནས་མེད་པ་སྟེ། འདི་ནི་རྟོགས་པ་ཕུན་སུམ་ཚོགས་པའོ། །ཟག་༢པ་ཟད་པ་ལ་མི་འཇིགས་པ་ནི། འདོད་ཆགས་ལ་སོགས་པ་ཟག་པ་ཐམས་ཅད་ཟད་པ་ཡིན་པའི་ཕྱིར། དེ་ལྟར་ཞལ་གྱིས་བཞེས་པ་རྣམས་ལ་རྒོལ་བའི་གནས་མེད་པ་སྟེ་སྤངས་པ་ཕུན་སུམ་ཚོགས་པའོ། །བར་དུ་གཅོད་པའི་ཆོས་༣ལུང་སྟོན་པ་ལ་མི་འཇིགས་པ་ནི། འདོད་ཡོན་དང་ཐར་པ་ལ་ཆགས་སོགས་བར་དུ་གཅོད་པ་མངོན་སུམ་དུ་གཟིགས་པས་དེ་ལྟར་སྟོན་པ་ལ་རྒོལ་བའི་གནས་མེད་པའོ། །ངེས་པར་འབྱུང་བའི་༤ལམ་སྟོན་པ་ལ་མི་འཇིགས་པ་ནི། བྱང་ཆུབ་ཀྱི་ཕྱོགས་ཀྱི་ཆོས་རྣམས་ཀྱིས་རྣམ་པར་གྲོལ་བ་ཐོབ་ཅིང་གཞན་གྱིས་ནམ་ཡང་མ་ཡིན་པར་མངོན་སུམ་དུ་གཟིགས་པའི་ཕྱིར་དེ་ལྟར་སྟོན་པ་ལ་སུས་ཀྱང་རྒོལ་བའི་གནས་མེད་པའོ། །དེའང་དང་པོ་གཉིས་རང་དོན་དང་ཕྱི་མ་གཉིས་གཞན་དོན་ཕུན་སུམ་ཚོགས་པ་སྟེ། དེ་བཞིས་འཁོར་གྱི་ནང་དུ་ཆོས་སྟོན་པ་ལ་འཇིགས་པ་དང་བག་ཚ་བ་མེད་པ་སེང་གེ་དང་འདྲ་བའོ། །
གསུམ་པ་༼མ་འདྲེས་པ་བཅོ་བརྒྱད་༽ནི།
སྤྱོད་དང་རྟོགས་པས་བསྡུས་དྲུག་མཛད་མཁྱེན་གསུམ། །
གཞན་དང་མ་འདྲེས་བཅོ་བརྒྱད་མཁའ་དང་མཚུངས། །
སངས་རྒྱས་ཁོ་ནའི་ཁྱད་ཆོས་སྤྱོད་པས་བསྡུས་པ་དྲུག རྟོགས་པས་བསྡུས་པ་དྲུག མཛད་པས་བསྡུས་པ་གསུམ། མཁྱེན་པས་བསྡུས་པ་གསུམ། ཉན་རང་ལ་སོགས་པ་གཞན་དང་མ་འདྲེས་པའི་ཆོས་བཅོ་བརྒྱད་དེ།  གཞན་ལ་མངོན་དུ་གྱུར་པའི་གཟུགས་ཅན་མེད་པའི་འདུས་མ་བྱས་ཀྱི་ཁམས་ནམ་མཁའ་འབྱུང་བ་བཞི་དང་མ་འདྲེས་པ་དང་མཚུངས་སོ། །དེའང་དང་པོ་སྤྱོད་པས་བསྡུས་པ་ནི་དགྲ་བཅོམ་པ་རྣམས་ལ་གླང་པོ་ཆེ་གཏུམ་པོ་དང་ལྷན་ཅིག་འགྲོ་བ་སོགས་ཀྱི་འཁྲུལ་པ་དང༌། གད་མོ་དང་འཕྱ་བ་སོགས་ཀྱི་ཅ་ཅོ་དང༌། དྲན་པ་ཐོབ་ཟིན་ཉམས་པ་དང༌། རྗེས་ཐོབ་མཉམ་པར་མ་བཞག་པ་དང༌། སྲིད་ཞིའི་རང་བཞིན་ལ་ཐ་དད་པའི་འདུ་ཤེས་དང༌། གདུལ་བྱ་མ་བརྟགས་པར་བཏང་སྙོམས་སུ་འཇོག་པ་རྣམས་ཡོད་ཀྱང༌། དེ་བཞིན་གཤེགས་པའི་སྐུའི་སྤྱོད་པ་ལ་སྦྲུལ་རྡོག་པས་རྫི་བ་སོགས་ཀྱི་༡འཁྲུལ་པ་མེད་པ་དང༌། གསུང་གི་སྤྱོད་པ་དོན་དུ་མི་འགྱུར་བའི་ཚིག་སྨྲ་བ་སོགས་ཀྱི་༢ཅ་ཅོ་མི་མངའ་བ་དང༌། ཐུགས་ཀྱི་སྤྱོད་པ་ལ་ཉོན་མོངས་པ་མེད་པར་ཡུན་རིང་པོ་ནས་མཛད་པ་དང་གསུངས་པ་རྗེས་སུ་དྲན་པས་དྲན་པ་༣ཉམས་པ་མི་མངའ་བ་དང༌། མཉམ་རྗེས་ཐམས་ཅད་ལ་མཁྱེན་བཞིན་དུ་འཇུག་པས་རྟག་ཏུ་༤མཉམ་པར་མ་བཞག་པ་མི་མངའ་བ་དང༌། སྲིད་ཞི་མཉམ་ཉིད་ཀྱི་རྟོགས་པ་མཐར་ཕྱིན་པས་འཁོར་འདས་ཐ་དད་ཀྱི་༥འདུ་ཤེས་མི་མངའ་བ་དང༌། གདུལ་བྱ་བརྟགས་ནས་དོན་དུ་མི་འགྱུར་ན་ཡལ་བར་འདོར་བ་སྲིད་ཀྱི་མ་བརྟགས་པར་༦བཏང་སྙོམས་སུ་འཇོག་པ་མི་མངའ་བ་སྟེ་སྤྱོད་པ་མ་འདྲེས་པ་དྲུག་གོ། །གཉིས་པ་རྟོགས་པས་བསྡུས་པ་དྲུག་ནི། དགྲ་བཅོམ་པ་རྣམས་ལ་ཤེས་སྒྲིབ་ལྷག་མ་ཡོད་པས་འདུན་པ་ལ་སོགས་དྲུག་མ་ཐོབ་པའི་ཉམས་པ་ཡོད་ཀྱང༌། དེ་བཞིན་གཤེགས་པས་ཤེས་སྒྲིབ་མཐའ་དག་སྤངས་པའི་ཕྱིར། ༧བརྩོན་འགྲུས་དང༌། ༨དྲན་པ་དང༌། ༩ཤེས་རབ་ཀྱི་དབང་པོ་གསུམ་དང༌། དེ་དག་གི་གནས་༡༠འདུན་པ་དང༌། ༡༡འབྲས་བུ་རྣམ་གྲོལ་དང༌། ༡༢རྣམ་གྲོལ་གྱི་ཡེ་ཤེས་གཟིགས་པ་རྣམས་མ་ཐོབ་པའི་ཡོངས་སུ་ཉམས་པ་མེད་པ་སྟེ་རྟོགས་པ་མ་འདྲེས་པ་དྲུག་གོ། །འདི་དག་གི་འདྲེན་ལུགས་ལ་མདོ་ཐ་དད་ཀྱི་དགོངས་པས་ཤེར་ཕྱོགས་སུ་ཏིང་འཛིན་དང་རྣམ་གྲོལ་གཉིས་སྨོས། གཞན་དག་ཏུ་ཏིང་འཛིན་དང་རྣམ་གྲོལ་གཟིགས་པ་སྨོས་ལ། རྒྱུད་བླར་བུ་མོ་རིན་ཆེན་གྱི་མདོ་ལ་བརྟེན་ནས་རྣམ་གྲོལ་དང་རྣམ་གྲོལ་གཟིགས་པ་གཉིས་སྨོས། ཏིང་འཛིན་མ་བགྲངས་པ་ནི་མཉམ་པར་མ་བཞག་པའི་ཐུགས་མི་མངའ་བར་འདུས་པར་དགོངས་སོ། །གསུམ་པ་མཛད་པས་བསྡུས་པ་གསུམ་ནི། རྒྱུད་བླ་ལས། ལས་རྣམས་ཡེ་ཤེས་སྔོན་འགྲོ་དང༌། །ཞེས་གསུངས་པ་ལྟར་ཏེ། དེའང་དགྲ་བཅོམ་པའི་སྒོ་གསུམ་གྱི་ལས་ལ་རེས་དགེ་བ་རེས་ལུང་མ་བསྟན་ཡོད་ཀྱང༌། དེ་བཞིན་གཤེགས་པའི་༡༣སྐུ་དང་༡༤གསུང་དང་༡༥ཐུགས་ཀྱི་མཛད་པ་ཕྲིན་ལས་ཐམས་ཅད་ཡེ་ཤེས་ཀྱིས་ཀུན་ནས་བསླངས་པས་རྒྱུའི་ཀུན་སློང་ཡེ་ཤེས་སྔོན་དུ་འགྲོ་ཞིང༌། ཡེ་ཤེས་དང་ལྷན་ཅིག་རྒྱུ་བས་དུས་ཀྱི་ཀུན་སློང་ཡེ་ཤེས་ཀྱི་རྗེས་སུ་འཇུག་པའི་ཕྱིར་དགེ་བ་ཁོ་ན་སྟེ་ཕྲིན་ལས་མ་འདྲེས་པ་གསུམ་མོ། །བཞི་པ་མཁྱེན་པས་བསྡུས་པ་གསུམ་ནི། དགྲ་བཅོམ་པའི་ཡེ་ཤེས་ནི་རྩོལ་བ་ཙམ་གྱིས་མི་རྟོགས་པས་ཆགས་པ་དང་བཅས་ཤིང་ཐམས་ཅད་མི་རྟོགས་པས་ཐོགས་པ་དང་བཅས་པ་ཡིན་ལ། དེ་བཞིན་གཤེགས་པས་རྩོལ་བ་ཙམ་གྱིས་ཤེས་བྱ་ཐམས་ཅད་རྟོགས་པས་༡༦འདས་པ་དང༌། ༡༧མ་འོངས་པ་དང༌། ༡༨ད་ལྟར་བྱུང་བའི་དངོས་པོ་རྣམས་ལ་མ་ཆགས་མ་ཐོགས་ཤིང་སྨོན་པ་མེད་པའི་ཡེ་ཤེས་ཀྱི་གཟིགས་པ་སྒྲིབ་པ་མེད་པ་ཐོབ་པ་སྟེ་ཡེ་ཤེས་མ་འདྲེས་པའོ། །མ་འདྲེས་པ་བཅོ་བརྒྱད་ལ་ཅ་ཅོ་མི་མངའ་བ་སོགས་བགྲང་བ་ནི་གྲུབ་མཐའ་བཞི་ལས་མདོ་སྡེ་པ་ཡན་གྱི་ལུགས་ཏེ། མཛོད་ལས། སངས་རྒྱས་ཆོས་ནི་མ་འདྲེས་པ། །སྟོབས་ལ་སོགས་པ་བཅོ་བརྒྱད་དོ། །ཞེས་སྟོབས་བཅུ། མི་འཇིགས་པ་བཞི། མ་འདྲེས་པའི་དྲན་པ་ཉེ་བར་བཞག་པ་གསུམ། ཐུགས་རྗེ་ཆེན་པོ་སྟེ་བཅོ་བརྒྱད་འདྲེན་པ་བྱེ་བྲག་སྨྲ་བའི་ལུགས་སུ་འགྲེལ་པས་བཤད་དོ། །
གཉིས་པ་ཟག་མེད་ཀྱི་སྡེ་ཚན་བཤད་པ་ནི།
རྒྱས་པར་ཟག་མེད་སྡེ་ཚན་ཉེར་གཅིག་སྟེ། །
བྱང་ཆུབ་ཕྱོགས་མཐུན་ཚད་མེད་རྣམ་པར་ཐར། །
སྙོམས་འཇུག་ཟད་པར་ཟིལ་གནོན་ཉོན་མོངས་མེད། །
སྨོན་མཁྱེན་མངོན་ཤེས་སོ་སོ་ཡང་དག་རིག །
ཐམས་ཅད་དག་བཞི་དབང་སྟོབས་མི་འཇིགས་བཞི། །
བསྲུང་མེད་དྲན་ཉེ་བསྙེལ་མེད་བག་ཆགས་བཅོམ། །
ཐུགས་རྗེ་ཆེ་དང་མ་འདྲེས་ཀུན་མཁྱེན་ནོ། །
དོན་དམ་ཆོས་སྐུའི་ཡོན་ཏན་རྒྱས་པར་མངོན་རྟོགས་རྒྱན་འབྲས་བུ་ཆོས་སྐུ་བསྟན་པའི་སྐབས་སུ་ཟག་མེད་སྡེ་ཚན་ཉེར་གཅིག་ཏུ་གསུངས་ཏེ། དེ་ལ་སྡེ་ཚན་དང་པོ་དེ་བཞིན་གཤེགས་པ་རང་ཉིད་ཀྱི་སྐུས་བསྡུས་པའི་དྲན་པ་ཉེ་བར་བཞག་པ་ནས་བཟུང་སྟེ། འཕགས་པའི་ལམ་ཡན་ལག་བརྒྱད་པའི་བར་གྱི་བྱང་ཆུབ་ཀྱི་ཕྱོགས་རྣམས་སེམས་ཅན་གྱི་དུས་བྲལ་སྟོབས་ཀྱི་ཆ་ཤས་ཡོངས་སུ་མ་རྫོགས་པས་མི་གསལ་བ་ལྟ་བུ་མིན་པ། ཡོངས་སུ་རྫོགས་པ་དྲི་མ་དང་བྲལ་བ། ཟག་པ་མེད་པའི་ཡེ་ཤེས་ཆོས་ཀྱི་དབྱིངས་ཀྱིས་བསྡུས་པ་ཡིན་ནོ། །ཟག་མེད་ཡེ་ཤེས་ཀྱི་སྡེ་ཚན་ཐམས་ཅད་ལ་འདི་བཞིན་དུ་སྦྱར་རོ། །གཉིས་པ་བྱམས་པ་ལ་སོགས་པ་ཚད་མེད་པ་སྐྱེ་བོ་གཞན་རྣམས་ཚངས་པའི་གནས་བཞིར་སྐྱེ་བར་བྱེད་པ་རྣམས་དང༌། གསུམ་པ་ནི། ནང་ཤེས་པ་གཟུགས་ཅན་དུ་འདུ་ཤེས་པས་ཕྱི་རོལ་གྱི་གཟུགས་ལ་བལྟ་བ་དང༌། ནང་གཟུགས་ཅན་མ་ཡིན་པར་འདུ་ཤེས་པས་ཕྱི་རོལ་གྱི་གཟུགས་ལ་ལྟ་བ་ནི་གཟུགས་ཅན་མིན་པ་གཟུགས་ལ་ལྟ་བའི་རྣམ་ཐར་ཞེས་བྱ་བ་གཉིས་དང༌། སྡུག་པའི་རྣམ་ཐར་ཏེ་ཡིད་དུ་འོང་བའི་རང་བཞིན་ལུས་ཀྱིས་མངོན་སུམ་དུ་བྱས་ཏེ་རྫོགས་པར་གནས་པ་ཞེས་བྱ་བ་གཅིག་དང༌། ནམ་མཁའ་དང་རྣམ་ཤེས་དང་ཅི་ཡང་མེད་པ་དང་འདུ་ཤེས་མེད་འདུ་ཤེས་མེད་མིན་གྱི་སྐྱེ་མཆེད་ཅེས་བྱ་བ་བཞི་དང༌། འདུ་ཤེས་དང་ཚོར་བ་འགོག་པ་ཞེས་བྱ་བ་གཅིག་སྟེ། དེ་ལྟར་རྣམ་པར་ཐར་པ་བརྒྱད་དང༌། སྡེ་ཚན་བཞི་པ་གཟུགས་ཀྱི་ཁམས་ཀྱི་བསམ་གཏན་བཞིའི་སྙོམས་པར་འཇུག་པ་དང༌། གཟུགས་མེད་པའི་སྙོམས་པར་འཇུག་པ་བཞི་དང༌། འགོག་པའི་སྙོམས་པར་འཇུག་པ་ཞེས་བྱ་བ་མཐར་གྱིས་གནས་པའི་སྙོམས་པར་འཇུག་པ་དགུ་དང༌། ལྔ་པ་ཟད་པར་ས་དང༌། ཆུ་དང༌། མེ་དང༌། རླུང་དང༌། སྔོན་པོ་དང༌། སེར་པོ་དང༌། དམར་པོ་དང༌། དཀར་པོ་དང༌། ནམ་མཁའ་མཐའ་ཡས་དང༌། རྣམ་པར་ཤེས་པ་མཐའ་ཡས་ཞེས་བྱ་བ་ཟད་པར་རྣམ་པ་བཅུ་དང༌། སྡེ་ཚན་དྲུག་པ་ནང་ཤེས་པ་གཟུགས་ཅན་དུ་འདུ་ཤེས་ནས་ཕྱི་རོལ་གྱི་རྣམ་པ་ཐམས་ཅད་སོ་སོར་ཆུང་ངུ་དང་ཆེན་པོའི་རྣམ་པ་དག་ཏུ་ཕྱི་རོལ་གྱི་གཟུགས་རྣམས་ལ་བལྟ་ཞིང་དེ་དག་ཟིལ་གྱིས་མནན་ནས་ཞེས་བྱ་བ་གཉིས་དང༌། ནང་གཟུགས་མེད་པར་འདུ་ཤེས་པ་དག་གིས་སོ་སོར་ཆུང་ངུ་དང་ཆེན་པོའི་རྣམ་པ་དག་ཏུ་ཕྱི་རོལ་གྱི་གཟུགས་རྣམས་ལ་བལྟ་ཞིང་དེ་དག་ཟིལ་གྱིས་མནན་ནས་ཞེས་བྱ་བ་གཉིས་ཏེ་བཞི་དང༌། ནང་གཟུགས་མེད་པར་འདུ་ཤེས་པ་དག་ཁོ་ནས་སྔོན་པོ་དང༌། སེར་པོ་དང༌། དམར་པོ་དང༌། དཀར་པོ་དག་ཟིལ་གྱིས་མནན་ནས་མཐོང་བ་ཞེས་བྱ་བ་རྣམ་པ་བཞི་སྟེ། མདོར་ན་སྐལ་བ་མཉམ་པ་ལ་འབྱུང་བ་བཞི་ཁ་དོག་བཞིར་སྣང་བའི་སྣང་བ་དེ་དག་འགོག་པ་ལ་མཐུ་ཐོབ་སྟེ་མི་སྣང་བར་བྱས་ནས། ཡུལ་ཐམས་ཅད་གསེར་ལྟ་བུ་ཁོ་ནའམ་འབའ་ཞིག་གམ་ཟད་པར་སྣང་བར་བྱེད་པའི་ཏིང་ངེ་འཛིན་ནི་ཟིལ་གྱིས་གནོན་པའི་སྐྱེ་མཆེད་རྣམ་པ་བརྒྱད་དང༌། བདུན་པ་ཕ་རོལ་གྱི་རྒྱུད་དུ་གཏོགས་པའི་ཉོན་མོངས་པའི་དགྲའི་རྒྱུན་དྲུངས་འབྱིན་པའི་ཏིང་ངེ་འཛིན་ཞེས་བྱ་བ་གང་ཡིན་པ་ཉོན་མོངས་པ་མེད་པ་དང༌། བརྒྱད་པ་ཡང་དག་པ་སྤྲོས་པའི་མཚན་མ་ཐམས་ཅད་དང་བྲལ་ཞིང་དེ་ལྟ་བུའི་རང་བཞིན་ལས་མ་འདས་ཀྱང༌། གདུལ་བྱ་སྤྲོས་མཚན་དུ་ལྟ་བ་དག་གི་འདོད་ཆགས་ལ་སོགས་པ་འཇོམས་པར་བྱེད་ཅིང་ཐེ་ཚོམ་སེལ་བར་མཛད་པའི་སྨོན་ལམ་གྲུབ་པས་དེ་བཞིན་གཤེགས་པའི་ཡེ་ཤེས་འཁོར་བ་ཇི་སྲིད་པའི་གནས་སྐབས་སུ་འགྲོ་བའི་དོན་ལ་འཇུག་པ་དང༌། རྣམ་པར་གྲོལ་བ་ཇི་སྲིད་པའི་གནས་སྐབས་སུའང་མཁྱེན་པ་དེ་སེམས་ཅན་ལ་འཇུག་པ་ཞེས་བྱ་བ་སྨོན་ནས་མཁྱེན་པ། དགུ་པ་ད་ལྟར་གྱི་ལུས་ཉེ་རིང་ཇི་སྙེད་པ་ཤི་ནས་གར་སྐྱེས་པའི་གཟུགས་ཐམས་ཅད་མཐོང་བ་ལྷའི་མིག་དང༌། སྒྲ་དང་སྐད་དང་བརྡ་སྣ་ཚོགས་ཐོས་ཤིང་གོ་བ་ལྷའི་རྣ་བ་དང༌། སེམས་ཅན་གྱི་བསམ་པ་དང་བག་ལ་ཉལ་ཤས་ཆེ་ཆུང་ཀུན་ཤེས་པ་སེམས་ཀྱི་རྣམ་གྲངས་ཤེས་པ་དང༌། འབར་བ་དང༌། འཕུར་བ་དང༌། མང་ཉུང་དང༌། བཟང་ངན་དང༌། ཆུ་ལ་འགྲོ་ཞིང་ས་ལ་བྱིང་བ་དག་ཤེས་པ་ལུས་ཀྱི་རྫུ་འཕྲུལ་ཤེས་པ་དང༌། ད་ལྟར་གྱི་ལུས་ནས་བཟུང་སྟེ། ཚེ་རབས་སྔ་མ་ལ་གནས་གང་ན་གནས། ལས་ཅི་བྱེད་པའི་ལོ་རྒྱུས་དྲན་པ་ནི། སྔོན་གྱི་གནས་རྗེས་སུ་དྲན་པ་དང༌། མཐོང་བ་དང་སྒོམ་པས་སྤང་བའི་ཉོན་མོངས་པ་གང་ཞིག་སྤངས། གང་ཞིག་མ་སྤངས་པའི་རིམ་པ་ཤེས་བཞིན་ཟད་པ་དང་མི་སྐྱེ་བའི་ཡེ་ཤེས་ཐོབ་པ་ཤེས་པ་དག་ཟག་པ་ཟད་པ་ཤེས་པ་སྟེ་མངོན་པར་ཤེས་པ་དྲུག་དང༌། བཅུ་པ་སེམས་ཅན་བསམ་པ་ཐ་དད་དང་འཚམས་པར་ཆོས་ཀྱི་སྒོ་མོ་བརྒྱད་ཁྲི་བཞི་སྟོང་ནི་གཉེན་པོའི་ཐབས་སྣ་ཚོགས་སུ་སྟོན་པ་ཆོས་སོ་སོ་ཡང་དག་པར་རིག་པ། མི་རྟག་པ་དང་སྡུག་བསྔལ་བ་དང་སྟོང་པ་དང་བདག་མེད་པ་སྟེ་ཆོས་སྤྱིའི་མཚན་ཉིད་དང༌། སྐྱེ་འགག་མེད་པ་དོན་གྱི་མཚན་ཉིད་དེ་མིང་ཚིག་གི་བརྗོད་དོན་ཤེས་པ་དོན་སོ་སོ་ཡང་དག་པར་རིག་པ། འགྲོ་བ་ཐམས་ཅད་ཀྱི་བརྡ་དང་སྐད་དང་དེ་དག་གི་དོན་ལ་མ་རྨོངས་པ་ངེས་པའི་ཚིག་སོ་སོ་ཡང་དག་པར་རིག་པ། ཆོས་སྟོན་ཅིང་ཐེ་ཚོམ་གཅོད་པ་ལ་ཐོགས་པ་མེད་པ་སྤོབས་པ་སོ་སོ་ཡང་དག་པར་རིག་པ་བཞི་དང༌། བཅུ་གཅིག་པ་རྟེན་དང༌། དམིགས་པ་དང༌། ཐུགས་དང༌། ཡེ་ཤེས་ཡོངས་སུ་དག་པ་ཞེས་བྱ་བ་དག་པ་བཞི་དང༌། བཅུ་གཉིས་པ། སྔར་བཤད་པ་ལྟར། ཚེ་དང་སེམས་དང་ཡོ་བྱད་ལས། །སྐྱེ་བ་མོས་པ་སྨོན་ལམ་དང༌། །རྫུ་འཕྲུལ་ཡེ་ཤེས་ཆོས་ལ་དབང༌། །ཞེས་པའི་དབང་བཅུ་དང་པོ་གསུམ་ནི་སྦྱིན་པའི་འབྲས་བུ་དང༌། ལས་དང་སྐྱེ་བ་ནི་ཚུལ་ཁྲིམས་ཀྱི་དང༌། མོས་པ་ནི་བཟོད་པའི་དང༌། སྨོན་ལམ་ནི་བརྩོན་འགྲུས་ཀྱི་དང༌། རྫུ་འཕྲུལ་ནི་བསམ་གཏན་གྱི་དང༌། ཐ་མ་གཉིས་ནི་ཤེས་རབ་ཀྱི་སྟེ་སློབ་པའི་གནས་སྐབས་སུ་ཆ་མཐུན་དང༌། དངོས་ནི་སངས་རྒྱས་ཀྱི་ས་ཁོ་ན་ནའོ། །བཅུ་གསུམ་པ་སྟོབས་བཅུ་དང༌། བཅུ་བཞི་པ་མི་འཇིགས་པ་བཞི་དང༌། བཅོ་ལྔ་པ་དེ་བཞིན་གཤེགས་པའི་སྐུ་དང་གསུང་དང་ཐུགས་ཀྱི་སྤྱོད་པ་ལ་འཁྲུལ་པ་ཡོངས་སུ་དག་པ་སྟེ། སངས་རྒྱས་ཀྱི་རང་བཞིན་འདི་ལ་ཕྱིན་ཅི་ལོག་གི་ཀུན་ཏུ་སྤྱོད་པ་གཞན་གྱིས་ཡོངས་སུ་ཤེས་པར་དོགས་པའི་ངོ་ཚའམ་བག་ཚ་བས་མི་གསལ་བར་བཅབ་པར་བྱའོ་སྙམ་པའི་དགོངས་པ་མི་མངའ་བ་བསྲུང་བ་མེད་པ་རྣམ་པ་གསུམ་དང༌། བཅུ་དྲུག་པ་དེ་བཞིན་གཤེགས་པས་ཆོས་སྟོན་པ་ན་གུས་པས་ཉན་པར་འདོད་པ་དང༌། ཉན་པར་མི་འདོད་པ་དང༌། རེས་གུས། རེས་མི་གུས་པ་གཉིས་ཀ་དག་ལ་གོ་རིམ་བཞིན་དུ་རྗེས་སུ་ཆགས་པ་དང༌། ཁོང་ཁྲོ་བ་དང་ཆགས་སྡང་གཉིས་ཀ་ཆ་མཉམ་པར་སྐྱེ་བ་གཉིས་ཀས་དབེན་པ་ཁོ་ནར་བཏང་སྙོམས་སུ་དྲན་པ་དང་ལྡན་པར་གནས་པ་ཞེས་བྱ་བ་དྲན་པ་ཉེ་བར་བཞག་པ་རྣམ་པ་གསུམ། བཅུ་བདུན་པ་སེམས་ཅན་གྱི་དོན་མཛད་པའི་དུས་ལས་མི་འདའ་བར་གང་ལ་གང་འདུལ་དུ་སྟོན་པས་སྐབས་དེར་མཛད་པ་ཡོལ་མི་སྲིད་པའི་མཚན་ཉིད་ཅེས་བྱ་བ་བསྙེལ་བ་སྟེ་བརྗེད་པ་མི་མངའ་བའི་ཆོས་ཉིད་དང༌། བཅོ་བརྒྱད་པ་ཉོན་མོངས་པ་དང་ཤེས་བྱའི་སྒྲིབ་པའི་བག་ལ་ཉལ་གྱི་ངོ་བོའི་ས་བོན་སྤངས་པས་བག་ཆགས་ཡང་དག་པར་བཅོམ་པ་དང༌། བཅུ་དགུ་པ་སྐྱེ་བོ་མཐའ་དག་ལ་ཕན་པའི་བསམ་པ་ཉིད་ཅེས་བྱ་བ་སྐྱེ་བོ་ལ་ཐུགས་རྗེ་ཆེན་པོ་ཉིད་དང༌། ཉི་ཤུ་པ་འཕགས་ཆུང་འོག་མ་རྣམས་དང་མ་འདྲེས་པའི་སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་དང༌། ཉེར་གཅིག་པ་རྣམ་མཁྱེན་ནི་རྣམ་པ་ཐམས་ཅད་མཁྱེན་པ་ཉིད་དེ་འབྲས་བུའི་རྣམ་མཁྱེན་རྣམས་སྤང་བྱའི་གནས་ཐམས་ཅད་ལས་རྣམ་པར་གྲོལ་བའི་ཆོས་ཀྱི་སྐུའི་རང་བཞིན་དུ་བཤད་དོ། །
གཉིས་པ་རྣམ་སྨིན་གྱི་ཡོན་ཏན་བཤད་པ་ལ་གཉིས། མདོར་བསྟན། རྒྱས་བཤད་དོ། །དང་པོ་༼མདོར་བསྟན་༽ནི།
གཟུགས་སྐུ་རྣམ་གཉིས་མཁའ་དང་ཆུ་ཟླ་ལྟར། །
སྣང་ལ་མ་གྲུབ་རྣམ་སྨིན་ཡོན་ཏན་ནི། །
གཟུགས་སྐུ་གཉིས་ལས་ལོངས་སྐུ་ནམ་མཁར་ཤར་བའི་ཟླ་བ་དང་སྤྲུལ་སྐུ་ཆུ་ཟླའི་ཟླ་བ་ལྟ་བུར་གདུལ་བྱའི་དབང་གིས་སྣ་ཚོགས་སུ་སྣང་ཡང་དེའི་ངོ་བོར་མ་གྲུབ་པ་རྣམ་པར་སྨིན་པའི་ཡོན་ཏན་ནི་དངོས་མཚན་བཟང་སོ་གཉིས་དང༌། ཞར་བྱུང་དཔེ་བྱད་བརྒྱད་ཅུ། གསུང་དབྱངས་དང་བཅས་པའོ། །
གཉིས་པ་༼རྒྱས་བཤད་༽ནི།
ལེགས་གནས་འཁོར་ལོས་མཚན་སོགས་སོ་གཉིས་དང༌། །
ཟངས་མདོག་སྣུམ་མཐོ་ལ་སོགས་བརྒྱད་ཅུ་སྟེ། །
སྐྱེས་བུ་ཆེན་པོའི་མཚན་དཔེ་རྣམས་ཀྱིས་སྤྲས། །
ཚངས་པའི་གསུང་དབྱངས་ཡན་ལག་དྲུག་ཅུར་ལྡན། །
དེ་བཞིན་གཤེགས་པས་སྔོན་དམ་བཅའ་བརྟན་པར་བྱས་པས་ཞབས་ཀྱི་མཐིལ་ལེགས་པར་མཉམ༡་པར་གནས་པ་དང༌། སྦྱིན་པ་བཏང་བས་ཕྱག་ཞབས་ཀྱི་མཐིལ་འཁོར༢་ལོས་མཚན་པ་དང༌། གཞན་ཁྱད་དུ་མ་བསད་པས་རྟིང་པ་ཡངས་ཤིང་ལོང་བུ་མི་༣མངོན་པ་དང༌། སེམས་ཅན་གཞན་འཇིགས་པ་ལས་བསྐྱབས་པས་སོར༤་མོ་རིང་བ་དང༌། གཞན་གྱི་འཁོར་ཕྲ་མས་མ་ཕྱེ་བས་ཕྱག་ཞབས་ཀྱི་སོར་མོ་རྣམས༥་དྲྭ་བས་འབྲེལ་བ་དང༌། གོས་སྣ་ཚོགས་བྱིན་པས་ཕྱག་ཞབས་ཀྱི་པགས་པ༦་འཇམ་ཞིང་གཞོན་ཤ་ཆགས་པ་དང༌། བཟའ་བཏུང་རྒྱ་ཆེན་པོ་བྱིན་པས་ཕྱག་ཞབས་ཀྱི་མཐིལ་བཞི་དང་ཕྲག་གོང་གཉིས་དང་ལྟག་པའི་ཆ་སྟེ་སྐུའི་གནས་བདུན་དག་༧མཐོ་བ་དང༌། སངས་རྒྱས་ཀྱིས་གསུངས་པའི་ཆོས་བཟུང་བས་བྱིན་པ་ཨེ་ན་ཡ་ཞེས་པ་ཤ་ར་བྷའམ་བསེ་ཁ་སྒོའམ་ཤ་བའི་བྱིན་པ་དང་འདྲ་བར་ཤ་རྒྱས་ཤིང་བྱིན༨་གྱིས་ཕྲ་བ་དང༌། གསང་ཚིག་བསྲུངས་ཤིང་འཁྲིག་པ་སྤངས་པས་གླང་པོ་ཆེ་ལྟར་གསང་བ༩་སྦུབས་སུ་ནུབ་པ་དང༌། དགེ་བ་རྒྱ་ཆེན་པོ་རིམ་གྱིས་སྤྱད་པས་རོ་སྟོད་འཕེལ་ཀ་ཆེ་བ་སེང༡༠་གེ་འདྲ་བ་དང༌། དགེ་བ་ཡང་དག་པར་སྤྱོད་པས་ཐ༡༡ལ་གོང་མ་ཁེངས་པའི་བར་མེད་པར་རྒྱས་པ་དང༌། གཞན་ལ་མི་འཇིགས་པ་བྱིན་པས་དཔུ༡༢ང་མགོ་ལེགས་པར་ཟླུམ་པ་དང༌། གཞན་གྱི་བྱ་བ་བྱེད་པ་ལ་སྤྲོ་བས་ཕྱག༡༣་མཐིལ་འཇམ་ཞིང་ཟླུམ་ལ་མཐོ་དམའ་མེད་པར་མཉམ་པ་དང༌། སེམས་ཅན་གྱི་དོན་ལ་བརྩོན་པས་མ་བཏུད་པར་པུས་མོར་སླེབ་པའི་ཕྱག༡༤་རིང་བ་དང༌། དགེ་བཅུ་མི་ངོམས་པར་ད་པས་སྐུ་དྲི་མས་ཡོངས་སུ་དག་ཅིང་འོད་ཀྱི་དཀྱིལ༡༥་འཁོར་འདོམ་གང་དང་ལྡན་པ་དང༌། ནད་པ་ལ་སྨན་སོགས་བྱིན་པས་མགྲིན་པ༡༦་ཁ་དོག་དྲི་མ་མེད་ཅིང་དབྱིབས་དུང་དང་འདྲ་བར་འཁྱིལ་པ་དང༌། དང་པོར་དགེ་བ་ལ་སྦྱོར་ཞིང་ཕྱིས་རྫོགས་པར་བྱས་པས་འ༡༧གྲམ་པ་རི་དྭགས་ཀྱི་རྒྱལ་པོ་འདྲ་བ་དང༌། སེམས་ཅན་ལ་བསམ་པ་མཉམ་པར་བྱས་པས་ཚེམས༡༨་བཞི་བཅུ་སྟེང་འོག་གཉིས་སུ་ཉི་ཤུ་རེར་གྲངས་མཉམ་ཞིང་ཐགས་བཟང་ལ་དྲི་མས་རྣམ་པར་དག་ཅིང་མཐོ་དམན་མཉམ་པ་ཉིད་དང༌། སྒོ་གསུམ་གྱི་ལས་བསྲུངས་པས་མཆེ་བ༡༩་རབ་མཆོག་དཀར་བ་དང༌། བདེན་པར་གསུངས་པས་ལྗག༢༠ས་རིང་ཞིང་མཐའ་མེད་ལ་བསམ་དུ་མེད་པ་དང༌། རོ་བྲོ་བ་མང་པོ་བྱིན་པས་ལྗགས་ཁ་ཟས་ཀྱི་རོ་བྲོ་བ༢༡འི་མཆོག་དང་ལྡན་པ་དང༌། འཇམ་ཞིང་དགའ་བའི་ཚིག་སྨྲས་པས་རང་བྱུང་གི་གསུང༢༢་ཀ་ལ་པིངྐའི་སྒྲ་དང་ཚངས་པའི་དབྱངས་ལྟར་སྙན་པ་དང༌། བྱམས་པ་དང་ལྡན་ཞིང་ཐམས་ཅད་བསྲུངས་པས་སྤྱན་༢༣བཟང་པོ་ཨུཏྤལ་སྔོན་པོ་འདྲ་བ་དང༌། བསམ་པ་གཡོ་སྒྱུ་མེད་པས་རྫི་མ༢༤་ཁྱུ་མཆོག་འདྲ་བར་སྣུམ་ཞིང་མ་འཛིངས་པ་དང༌། བསྔགས་འོས་ལ་བསྔགས་པས་ཞལ་མཛེས་དྲི་མ་མེད་པའི་ན་མཚམས་ན་མཛོད་༢༥སྤུ་དཀར་པོ་ཉག་སུམ་ཅུ་རྩ་གཉིས་དང་ལྡན་པ་དང༌། བླ་མ་ལ་གུས་པས་གཙུ༢༦ག་ཏོར་དབུར་ལྡན་པ་སྟེ་ལུས་དྲང་པོར་མི་གཡོ་བ་དང༌། ཆོས་འཚོལ་བ་ལ་ལས་སུ་རུང་བས་པགས༢༧་པ་དག་ཅིང་སྲབ་ལ་གསེར་གྱི་མདོག་འདྲ་བ་དང༌། འདུ་འཛི་སྤངས་པས་བ་༢༨སྤུ་ཕྲ་ཞིང་འཇམ་ལ་ཁུང་བུ་རེ་ནས་རེ་རེ་སྐྱེས་པ་དང༌། གདམས་ངག་ལ་མཐུན་པར་འཛིན་པས་བ་སྤུའི་རྩེ་མོ་གྱེན་དུ་ཕྱོགས་ཤིང་གཡ༢༩ས་ཕྱོགས་སུ་འཁྱིལ་བ་དང༌། ཀུན་ལ་བརྩེ་ཞིང་མཚོན་ཆ་སྤངས་པས་དབུ༣༠་སྐྲ་དྲི་མ་མེད་ཅིང་རིན་པོ་ཆེ་མཐོན་མཐིང་ལྟར་སྔོ་བ་དང༌། རང་གཞན་ཐམས་ཅད་ཏིང་ངེ་འཛིན་ལ་སྦྱར་བས་ནྱ་གྲོ་་རྫོགས་པའི་ལྗོན་ཤིང་གི་དཀྱིལ་འཁོར་དང་འདྲ་བར་སྐུ་༣༡ཆུ་ཞེང་གབ་པ་དང༌། སངས་རྒྱས་ཀུན་ཏུ་བཟང་པོ་དཔེ་མེད་པ་དྲང་སྲོང་ཆེན་པོ་དེ་སྲེད་༣༢མེད་ཀྱི་བུའི་སྟོབས་མངའ་ཞིང་མཁྲེགས་པའི་སྐུ་དང་ལྡན་པ་སྟེ་སུམ་ཅུ་རྩ་གཉིས་སོ། །
དཔེ་བྱད་ནི། མངོན་རྟོགས་རྒྱན་ལས། ཐུབ་པའི་སེན་མོ་ཟངས༡་མདོག་དང༌། །མདོག་༢སྣུམ་མཐོ་ད༣ང་སེན་མོ་རྣམས། །ཟླུ༤མ་རྒྱ༥ས་བྱི༦ན་གྱིས་ཕྲ་བ་དང༌། །རྩ་མི་མ༧ངོན་དང་མདུ༨ད་པ་མེད། །ལོང་༩བུ་མི་མངོན་ཞབས༡༠་མཉམ་དང༌། །སེ༡༡ང་གེ་༡༢གླང་ཆེན་བྱ་༡༣དང་ནི། །ཁྱུ་༡༤མཆོག་སྟབས་གཤེགས་གཡ༡༥ས་ཕྱོགས་དང༌། །མཛེས༡༦་གཤེགས་དྲ༡༧ང་དང་འཁྲིལ་༡༨བག་དང༌། །བྱི༌༡༩དོར་བྱས་འདྲ་རིམ་༢༠པར་འཚམས། །གཙ༢༡ང་དང་འཇ༢༢མ་དང་དག་༢༣པའི་སྐུ། །མཚན་ནི་ཡོངས་༢༤སུ་རྫོགས་པ་དང༌། །སྐུ་ཡི་ཁོ་ལག་ཡང༢༥ས་ཤིང་བཟང༌། །གོམ༢༦་སྙོམས་སྤྱན་༢༧གཉིས་དག་པ་དང༌། །ཤིན་ཏུ་གཞོན་༢༨ཤ་ཅན་ཉིད་དང༌། །སྐུ་༢༩ཞུམ་མེད་དང་རྒྱས༣༠་པ་དང༌། །ཤིན་ཏུ་གྲིམས༣༡་པའི་སྐུ་ཉིད་དང༌། །ཡན་ལག་ཤིན་ཏུ་རྣམ༣༢་འབྱེས་དང༌། །གཟིགས་པ་སྒྲིབ་་༣༣མེད་དག་པ་དང༌། །ད༣༤ཀུ་ཟླུམ་སྐབ༣༥ས་ཕྱིན་མ་རྙོ༣༦ང་དང༌། །ཕྱང༣༧་ངེ་བ་དང་ལྟེ་༣༨བ་ནི། །ཟབ་དང་གཡས༣༩་ཕྱོགས་འཁྱིལ་པ་དང༌། །ཀུན་ནས་ལྟ་ན་༤༠སྡུག་པ་དང༌། །ཀུན་སྤྱོད་༤༡གཙང་དང་སྐུ་ལ་ནི། །སྨེ་བ་གནག༤༢་བག་མེད་པ་དང༌། །ཕྱག་ནི་ཤིང་བལ་ལྟར་འ༤༣ཇམ་དང༌། །ཕྱག་རིས་མདང༤༤ས་ཡོད་ཟ༤༥བ་རིང༤༦་དང༌། །ཞལ་ནི་ཧ་ཅང༤༧་མི་རིང་དང༌། །མཆུ་ནི་བིམྦ་༤༨ལྟར་དམར་དང༌། །ལྗགས༤༩་མཉེན་པ་དང་སྲབ༥༠་པ་དང༌། །ད༥༡མར་དང་འབྲུ༥༢ག་གི་སྒྲ་ཉིད་དང༌། །གསུང་༥༣མཉེན་འཇམ་དང་མཆེ་བ༥༤་ཟླུམ། །༥༥རྣོ་དང་ད༥༦ཀར་དང་མཉམ༥༧་པ་དང༌། །བྱིན་གྱིས༥༨་ཕྲ་དང་ཤངས་༥༩མཐོ་དང༌། །མཆོག་༦༠ཏུ་དག་པ་དག་དང་ནི། །སྤྱན་༦༡ཡངས་པ་དང་རྫི་མ༦༢་སྟུག །པདྨའི་འད༦༣བ་མ་འདྲ་བ་དང༌། །སྨིན་ཚུགས་རིང༦༤་དང་འཇ༦༥མ་པ་དང༌། །སྣུམ༦༦་དང་སྤུ་ནི་མཉ༦༧མ་པ་དང༌། །ཕྱག་རིང་རྒྱ༦༨ས་དང་སྙན་མ༦༩ཉམ་དང༌། །ཉམ༧༠ས་པ་རྣམ་པར་སྤངས་པ་དང༌། །དཔྲལ༧༡་བ་ལེགས་པར་འབྱེས་པ་དང༌། །དབྱེས་ཆེ་བ༧༢་དང་དབུ་༧༣རྒྱས་དང༌། །དབུ་༧༤སྐྲ་བུང་བ་ལྟར་གནག་དང༌། །༧༥སྟུག་དང་འཇ༧༦མ་དང་མ་འཛི༧༧ངས་དང༌། །མི་ག༧༨ཤོར་དྲི་ཞིམ་སྐྱེས་བུ་ཡི། །ཡིད་ནི་འཕྲོག༧༩་པར་བྱེད་པ་དང༌། །དཔལ༨༠་གྱི་བེའུ་དང་བ༨༡ཀྲ་ཤིས་ནི། །གཡུང་དྲུང༨༢་འཁྱིལ་པས་བརྒྱན་པ་སྟེ། །སངས་རྒྱས་དཔེ་བྱད་བཟང་པོར་བཞེད། །ཅེས་གསུངས་པ་ལྟར་རོ། །འདི་དག་ལས་སེན་མོ་མཐོ་བ་ནི་མ་ཞོམ་པ་དང༌། ལོང་བུའི་ཚིགས་སྦོམ་པར་མི་མངོན་པ་དང༌། ཞབས་གཉིས་རིང་ཐུང་ཕྲ་སྦོམ་མཉམ་པ་དང༌། མི་ལ་སོགས་པ་ས་སྟེང་གི་འགྲོ་བ་ཟིལ་གྱིས་གནོན་པས་སེང་གེའི་སྟབས་དང༌། ཀླུ་ལ་སོགས་པ་ས་འོག་གི་འགྲོ་བ་ཟིལ་གྱིས་གནོན་པས་གླང་པོ་ཆེའི་སྟབས་དང༌། མཁའ་ལ་རྒྱུ་བའི་སེམས་ཅན་དང་སྟེང་གི་འགྲོ་བ་རྣམས་ཟིལ་གྱིས་གནོན་པས་བྱ་ངང་པའམ་མཁའ་ལྡིང་གི་སྟབས་དང༌། འཁོར་རྣམས་ཀྱི་སྣ་འདྲེན་པས་ཁྱུ་མཆོག་གི་སྟབས་སུ་གཤེགས་པ་དང༌། མཚན་ཐམས་ཅད་དོད་ཅིང་གསལ་བས་ཡོངས་སུ་རྫོགས་པ་དང༌། ཕྱལ་གྱི་དབྱིབས་ཡངས་ཤིང་མཛེས་པས་ཕྱང་ངེ་བ་དང༌། ལྟེ་བའི་ཁུང་ཟབ་ཅིང་རི་མོ་གཡས་སུ་འཁྱིལ་པ་དང༌། ཞལ་གྱི་སྒོ་ཧ་ཅང་ཆེས་པའི་སྐྱོན་དང་གསུང་ཐག་ཧ་ཅང་རིང་བ་མེད་པ་དང༌། སྨིན་མ་གཉིས་འབྲེལ་བས་ཚུགས་རིང་བ་དང༌། དཔྲལ་བ་ལེགས་པར་རྒྱས་ཤིང་འབུར་དུ་མ་དོད་པས་དབྱེས་པ་དང༌། སྐྲ་མཚམས་མཉམ་པར་ཕྱེད་པ་དང༌། ཕྱག་ཞབས་ལ་དཔལ་གྱི་བེའུ་དང༌། འཁོར་ལོའི་མུ་ཁྱུད་ལ་བཀྲ་ཤིས་པའི་རི་མོ་བར་མ་ཆད་བདུན་རིམ་དང༌། གཡུང་དྲུང་འཁྱིལ་པའི་དབྱིབས་ཅན་རི་མོ་གྲུ་བཞིས་བསྐོར་བའོ། །གཞན་རྣམས་ནི་གོ་སླའོ། །འདི་རྣམས་ཀྱི་ངོ་བོ་ཉིད་ནི་གང་གི་དངོས་པོ་ཡིན་ཞེ་ན། དེ་ལ་འདོད་ཚུལ་ཐ་དད་པ་ལས་ཉན་ཐོས་སྡེ་པ་དག་གི་ལྟར་ན། རྡུལ་ཕྲ་རབ་ཀྱི་ཆོས་ཅན་ཕྱི་དོན་གྱི་བེམ་པོའི་ངོ་བོ་ཉིད་དེ་གཟུགས་ཀྱི་སྐྱེ་མཆེད་དོ། །རྣམ་རིག་པ་ལྟར་ན། ངོ་བོ་ཏིང་ངེ་འཛིན་ཤེས་རབ་མཚུངས་ལྡན་དང་བཅས་པ་དང༌། བྱེད་ལས་གདུལ་བྱ་ལ་སྣང་བ་སྐྱེད་པར་གསུངས་པས་གཞན་སྣང་གི་གདུལ་བྱའི་རྣམ་པར་རིག་པ་ཙམ་མོ། །འོན་ཀྱང་འདིར་ཐ་སྙད་དུ་སྐྱེ་མཆེད་པའི་གཟུགས་ཅན་ལྟ་བུའི་རྣམ་གཞག་ནི་དགོས་སོ། །དེ་བཞིན་དུ་རྣལ་འབྱོར་སྤྱོད་པ་དང་མཐུན་པའི་དབུ་མ་ལའང༌། ཡང་དག་པའི་ཀུན་རྫོབ་ཏུ་སྣང་བ་ཇི་ལྟར་མོས་པས་རབ་ཏུ་ཕྱེ་བ་སྟེ། འདི་དག་རང་སེམས་སྣང་བ་ཞེས། །སོ་སོ་སྐྱེ་བོས་མི་ཤེས་མོད། །དེ་ལྟར་ན་ཡང་གཟུགས་མཐོང་དེ། །དེ་དག་ལ་ནི་དོན་ཡོད་འགྱུར། །ཞེས་སོགས་བཤད་པ་ལྟར་ཡིན་ནོ། །
ཚངས་པའི་གསུང་དབྱངས་ཡན་ལག་དྲུག་ཅུ་ནི། དེ་བཞིན་གཤེགས་པའི་གསང་བའི་མདོ་ལས་འབྱུང་བ་སློབ་དཔོན་ཨ་བྷ་ཡས་བསྟན་བཅོས་ཐུབ་པ་དགོངས་རྒྱན་དུ་རྒྱས་པར་བཤད་པའི་དོན་སྡོམ་དུ་བསྡུ་ན། མཉེ༡ན་འཇ༢མ་ཡིད༣་འོང་ཡིད༤་དུ་འཐད། །ད༥ག་པ་དྲི་༦མེད་རབ་༧ཏུ་གསལ། །སྙན་ཞིང་འཇེ༨བས་ལ་མཉན་༩པར་འོས། །མི་༡༠ཚུགས་སྙ༡༡ན་པ་༡༢དུལ་མི་༡༣རྩུབ། །མི་༡༤རླངས་རབ༡༥་དུལ་རྣ་༡༦བར་སྙན། །ལུས་ཚི༡༧མ་བྱེད་དང་སེམས༡༨་ཚིམ་བྱེད། །སྙིང་༡༩དགར་བྱེད་དང་དགའ༢༠་བདེ་སྐྱེད། །ཡོངས་སུ་ག༢༡དུང་མེད་ཀུན་༢༢ཤེས་བྱ། །རྣམ་པར༢༣་རིག་བྱ་རྣམ་༢༤གསལ་བ། །དགའ་༢༥བར་བྱེད་དང་མ༢༦ངོན་དགར་བྱེད། །ཀུན་༢༧ཤེས་བྱེད་དང་རྣམ༢༨་རིག་བྱེད། །རིག༢༩ས་པ་འབྲེ༣༠ལ་བ་ཟློས་༣༡སྐྱོན་མེད། །སེང་གེའི་༣༢སྒྲ་ཡི་ཤུགས་ཅན་དང༌། །གླང་༣༣ཆེན་སྒྲ་སྐད་འབྲུག༣༤་སྒྲའི་དབྱངས། །ཀླུ་དབ༣༥ང་སྒྲ་དང་དྲི་ཟ༣༦འི་གླུ། །ཀ་ལ་པིྀའི་སྒྲ་༣༧དབྱངས་དང༌། །ཚངས་པའི་༣༨སྒྲ་དབྱངས་བསྒྲགས་པ་དང༌། །ཤང་ཤང་ཏེའུའི་༣༩སྒྲ་དབྱངས་གྲགས། །ལྷ་ཡི་དབང་པོའི་དབྱང༤༠ས་ལྟར་སྙན། །རྔ་༤༡སྒྲ་མ་༤༢ཁེངས་མི་ད༤༣མའ་དང༌། །་ཀུན་གྱི་ནི་རྗེས༤༤་སུ་ཞུགས། །ཚིག་ཟུར་མ་ཆ༤༥ག་མ་༤༦ཚང་མེད། །མ་༤༧ཞུམ་མི་༤༨ཞན་རབ༤༩་དགའ་༥༠ཁྱབ། །༥༡ཆུབ་དང་རྒྱུན༥༢་ཆགས་འབྲེལ༥༣་བ་དང༌། །སྒྲ་ཀུན་རྫོག༥༤ས་པར་བྱེད་པ་དང༌། །དབང་ཀུན་ཚིམ༥༥་བྱེད་མ་༥༦སྨད་པ། །མི་འ༥༧གྱུར་མ་བ༥༨རྟབས་ཁོར་༥༩ཡུག་གྲགས། །རྣམ༦༠་པ་ཀུན་གྱི་མཆོག་ལྡན་ནོ། །
བཞི་པ་མཛད་པ་ཕྲིན་ལས་བཤད་པ་ལ་གཉིས། མཛད་པའི་དོན་བདུན་རྒྱས་པར་བཤད། གཉིས་ཀྱིས་དོན་བསྡུ་བའོ། །དང་པོ་༼མཛད་པའི་དོན་བདུན་རྒྱས་པར་བཤད་པ་༽ནི།
ཕྲིན་ལས་ལྷུན་གྱིས་གྲུབ་ཅིང་ཕྱོགས་རིས་མེད། །
གཅིག་འདྲེས་རྒྱུན་མི་འཆད་དང་སྣ་ཚོགས་ཐབས། །
སྐལ་བར་འཚམས་ཤིང་ཡོངས་སུ་སྐྱོབ་པ་སྟེ། །
རྫོགས་པའི་སངས་རྒྱས་རྣམས་ཀྱི་ཕྲིན་ལས་ནི་འདི་དང་འདི་ལྟ་བུ་བྱའོ་སྙམ་པའི་རྣམ་པར་རྟོག་པ་དང་འབད་རྩོལ་གྱི་མཚན་མ་ཅུང་ཟད་ཀྱང་མི་མངའ་བཞིན་དུ་སྔོན་གྱི་ཐུགས་བསྐྱེད་དང་སྨོན་ལམ་རྒྱ་ཆེན་པོའི་མཐུས་ཡིད་བཞིན་གྱི་ནོར་བུས་འབད་རྩོལ་མེད་བཞིན་དུ་འོད་ཟེར་སྤྲོ་བ་དང༌། ལྷའི་རྔ་བོ་ཆེས་རྟོག་པ་མེད་བཞིན་དུ་ཆོས་ཀྱི་སྡོམ་བཞི་སྟོན་པ་དང་མཐུན་པར། རང་རང་གི་ཁམས་དང་བསམ་པ་དང་དབང་པོ་དང་བག་ལ་ཉལ་ཇི་ལྟ་བ་བཞིན་དུ་སྐུ་གསུང་ཐུགས་ཀྱི་ཆོ་འཕྲུལ་མཐའ་ཡས་པས་གདུལ་བྱ་བསམ་གྱིས་མི་ཁྱབ་པའི་དོན་འབ༡ད་མེད་ལྷུན་གྱིས་གྲུབ་པར་འབྱུང་བ་དང༌། ཉི་མའི་དཀྱིལ་འཁོར་ལ་འཆར་དང་མི་འཆར་གྱི་ཕྱོགས་རིས་མེད་པར་ཆུའི་སྣོད་དྭངས་པ་དང་མི་དྭངས་པ་ཐམས་ཅད་དུ་རང་རང་དང་འཚམས་པར་ཅིག་ཅར་དུ་འཆར་བ་བཞིན་དུ། སངས་རྒྱས་རྣམས་ཀྱི་སྐུ་གསུང་ཐུགས་ཀྱི་མཛད་པའང་འདི་ལ་སྣང་འདི་ལ་མི་སྣང་ཞེས་ཕྱོག༢ས་རིས་ཅུང་ཟད་ཀྱང་མེད་པར་གདུལ་བྱ་རྣམས་རང་རང་གི་སྐལ་བ་མཆོག་དམན་དང་འཚམས་པར་ཅིག་ཅར་དུ་སྣང་བ་དང༌། ཉི་མའི་འོད་ཟེར་དཔག་ཏུ་མེད་པའང་འདྲེས་ནས་པདྨ་ཁ་འབྱེད་པ་ལྟ་བུའི་བྱ་བ་གཅིག་ལ་འཇུག་པ་བཞིན་དུ། སེམས་ཅན་རེ་རེ་འདུལ་བ་ལའང་སངས་རྒྱས་ཐམས་ཅད་ཀྱི་ཡེ་ཤེས་དང་ཕྲིན་ལས་གཅིག༣་ཏུ་འདྲེས་ནས་འཇུག་པ་དང༌། འདུས་མ་བྱས་ཀྱི་ནམ་མཁའི་དབྱིངས་སུ་འདུས་བྱས་ཀྱི་དངོས་པོ་སྐྱེ་བ་དང་འཇིག་པ་རྒྱུན་མི་འཆད་པ་བཞིན་དུ་ཟག་པ་མེད་པའི་དབྱིངས་སུ་མངོན་པར་རྫོགས་པར་སངས་རྒྱས་ནས་ཀྱང༌། གདུལ་བྱ་དུས་ལ་བབ་པ་ན་ཕྲིན་ལས་འཇུག་ཅིང་མ་བབ་ན་མི་འཇུག་པའི་ཚུལ་གྱིས་སངས་རྒྱས་ཀྱི་མཛད་པ་ནམ་ཡང་རྒྱུ༤ན་མི་འཆད་པ་དང༌། ཕྱོགས་བཅུའི་ཞིང་ཁམས་མཐའ་ཡས་པར་འཁོར་བ་ཇི་སྲིད་ཀྱི་བར་དུ་ལ་ལར་མངོན་པར་བྱང་ཆུབ་པ་དང༌། ལ་ལར་ཆོས་འཁོར་བསྐོར་བ་དང༌། ལ་ལར་མྱ་ངན་ལས་འདའ་བར་སྟོན་པ་སོགས་ཐབས༥་སྣ་ཚོགས་པའི་སྒོ་ནས་ཇི་ལྟར་རིགས་པར་གདུལ་བྱའི་དོན་མཛད་པ་དང༌། རི་མཐོ་དམན་གྱི་ཁྱད་པར་ལས་ཉི་མའི་འོད་ཟེར་རིམ་གྱིས་འཆར་བ་བཞིན་དུ་གདུལ་བྱ་སྐལ་པ་མཆོག་དང་བར་མ་དང་དམན་པ་རྣམས་ལའང་སངས་རྒྱས་ཀྱི་ཕྲིན་ལས་རང་ར༦ང་དང་འཚམས་པར་རིམ་གྱིས་འཇུག་པ་དང༌། སངས་རྒྱས་མཐོང་བ་ཙམ་གྱིས་འཚེ་བ་དང༌། ངན་སོང་དང༌། ཐབས་མ་ཡིན་པ་དང༌། ཁམས་གསུམ་གྱི་སྡུག་བསྔལ་དང༌། ཐེག་པ་དམན་པ་ལས་སྐྱོབ་པ་སྟེ་ཡོངས་སུ་སྐྱོབ༧་པ་རྣམ་པ་ལྔས་སེམས་ཅན་གྱི་དོན་མཛད་པའོ། །
གཉིས་པ་༼གཉིས་ཀྱིས་དོན་བསྡུ་བ་༽ནི།
གདུལ་བྱ་ལམ་རྟེན་མཐོ་རིས་ལམ་དངོས་དང༌། །
མཐར་ཕྱིན་དག་ལ་འགོད་ཕྱིར་མདོར་བསྡུ་ན། །
ལྷུན་གྲུབ་རྒྱུན་མི་འཆད་པ་གཉིས་སུ་འདུ། །
རྒྱལ་བའི་ཕྲིན་ལས་ཀྱི་ངོ་བོ་རྒྱུན་མི་འཆད་པར་གང་ལ་གང་འདུལ་གྱི་བཀོད་པ་ནམ་མཁའ་དང་མཉམ་པ་དང༌། བྱེད་ལས་གདུལ་བྱ་མཐའ་ཡས་པ་ཆོ་འཕྲུལ་གསུམ་གྱིས་ལམ་གྱི་རྟེན་མཐོ་རིས་ལྷ་དང་ཚངས་པའི་ཐེག་པ། ལམ་དངོས་ཚོགས་སྦྱོར་ལ་སོགས་པ། མཐར་ཕྱིན་ཐེག་པ་གསུམ་གྱི་འབྲས་བུ་ལ་འགོད་པར་མཛད་པའི་ཕྱིར་མདོར་བསྡུ་ན་ལྷུན་གྱིས་གྲུབ་པ་དང་རྒྱུན་མི་འཆད་པ་གཉིས་སུ་འདུ་བའི་སྔ་མ་ནི། རྒྱུད་བླ་མ་ལས། གང་ཞིག་གང་གིས་གདུལ་བ་ཡི། །བྱ་གང་གང་དུ་གང་གི་ཚེ། །དེ་ཡི་རྣམ་རྟོག་སྐྱེ་མེད་ཕྱིར། །ཐུབ་པ་རྟག་ཏུ་ལྷུན་གྱིས་གྲུབ། །ཅེས་དང༌། ཕྱི་མ་ནི། དེ་ཉིད་ལས། གཞན་གྱི་དབང་གིས་ངེས་འབྱུང་དང༌། །བདག་དང་སེམས་ཅན་མཚུངས་གཟིགས་དང༌། །མཛད་པ་ཡོངས་སུ་མ་རྫོགས་ཕྱིར། །འཁོར་བ་སྲིད་དུ་མཛད་མི་འཆད། །ཅེས་གསུངས་པ་ལྟར་རོ། །མཚན་ཉིད་ཐེག་པའི་འབྲས་བུ་གཏན་ལ་དབབ་པ་སྐབས་དང་པོའི་འགྲེལ་པའོ།། །།
༢ སྔགས་ཀྱི་ཐུན་མོང་གི་དངོས་གྲུབ་གཏན་ལ་དབབ་པའི་སྐབས།
སྐབས་གཉིས་པ་སྔགས་ཀྱི་ཐུན་མོང་གི་དངོས་གྲུབ་གཏན་ལ་དབབ་པ་ལ་གཉིས། སྤྱིར་བཏང་གིས་མདོར་བསྟན། བྱེ་བྲག་ཐུན་མོང་དངོས་གྲུབ་ཞིབ་མོར་བཤད་པའོ། །དང་པོ་༼སྤྱིར་བཏང་གིས་མདོར་བསྟན་༽ནི།
སྔགས་ཀྱི་རིམ་གཉིས་འབྲས་བུ་ཐུན་མོང་མཆོག །
འདུས་པར་སྔགས་དང་ཡེ་ཤེས་གྲུབ་པ་གཉིས། །
དུས་ཀྱི་འཁོར་ལོར་དབང་བདུན་གྲུབ་པ་གཅིག །
གོང་མའི་ལམ་གནས་གྲུབ་པ་གསུམ་དུ་གསུངས། །
གསང་སྔགས་ཀྱི་ལམ་རིམ་པ་གཉིས་བསྒོམས་པའི་འབྲས་བུ་སྔ་མས་གཙོ་བོར་ཐུན་མོང་དང་ཕྱི་མས་གཙོ་བོར་མཆོག་འགྲུབ་པར་བྱེད་པས་ཐུན་མཆོག་གཉིས་སུ་འདུ་ཞིང༌། དེ་དག་ལ་འདུས་པར་སྔགས་དང་ཡེ་ཤེས་ཀྱི་གྲུབ་པ་གཉིས་སུ་གསུངས་ཏེ། རྒྱུད་ཕྱི་མ་ལས། མི་སྣང་ལ་སོགས་དངོས་གྲུབ་ནི། །ཐ་མལ་པ་ཞེས་བཤད་པ་ཡིན། །སངས་རྒྱས་ཉིད་གྲུབ་སངས་རྒྱས་ཀྱིས། །དངོས་གྲུབ་མཆོག་ཅེས་གསུངས་པ་ཡིན། །ཞེས་སོ། །ཡང་དངོས་གྲུབ་དམན་པ་ཕྲིན་ལས་བཞི་དང༌། འབྲིང་གྲུབ་ཆེན་བརྒྱད་དང༌། མཆོག་སངས་རྒྱས་འགྲུབ་པར་ཡང་བཤད་དེ། སྒྲོན་གསལ་ལས། དགོས་པ་ཡང་ནི་བཤད་བྱ་སྟེ། །ཞི་སོགས་བྱ་བའི་ཆོ་ག་དང༌། །དེ་བཞིན་གྲུབ་པ་བརྒྱད་དང་ནི། །སངས་རྒྱས་ཀྱང་ནི་མཆོག་ཡིན་ནོ། །ཞེས་སོ། །དངོས་གྲུབ་དེ་གཉིས་རིམ་གཉིས་ཀྱིས་འགྲུབ་པའི་ཚུལ་ཡང་འདུས་པའི་རྒྱུད་ཕྱི་མར། ཐུན་མོང་མཆོག་གི་དབྱེ་བ་ཡིས། །བསྙེན་པ་རྣམ་པ་གཉིས་སུ་འདོད། །ཐུན་མོང་བ་ནི་རྡོ་རྗེ་བཞི། །མཆོག་ནི་ཡན་ལག་དྲུག་གིས་སོ། །ཞེས་འབྱུང་བ་ལྟར་རོ། །དུས་ཀྱི་འཁོར་ལོ་ལས་དབང་བདུན་གྱི་ལམ་ལ་གནས་པས་གྲུབ་པ་གཅིག་དང༌། དབང་གོང་མའི་ལམ་ལ་གནས་པས་ལས་དང་ཡེ་ཤེས་དང་ཕྱག་རྒྱ་ཆེན་པོའི་གྲུབ་པ་གསུམ་དུ་གསུངས་ཏེ། དེའང་དང་པོར་དབང་བདུན་གྱི་ལམ་ལ་གནས་པས་རལ་གྲི་དང་རིལ་བུ་ལ་སོགས་པའི་གྲུབ་པ་ཐོབ་པ་དེས། ལུས་དེ་ཉིད་ཀྱིས་ལྷ་དང་མིའི་གནས་རྣམས་སུ་ཐོགས་མེད་དུ་རྒྱུ་ཞིང་ནམ་མཁའ་ལ་འགྲོ་བ་དང༌། རིག་སྔགས་ཀྱིས་སེམས་ཅན་ལ་ཕན་འདོགས་ཤིང་ཚར་གཅོད་པའང་ནུས་ལ། ལུས་དེ་མི་རྣམས་ཀྱི་ནང་དུ་བསྟན་ན་དེ་དག་གིས་མངོན་སུམ་དུའང་མཐོང་བ་སྟེ། དེ་ཉིད་ཀྱིས་སངས་རྒྱས་དང་བྱང་ཆུབ་སེམས་དཔའ་དཔའ་བོ་དང་རྣལ་འབྱོར་མ་རྣམས་མཉེས་པར་བྱས་པའི་མཐུས་དེ་རྣམས་ཀྱིས་རྗེས་སུ་བཟུང་ཞིང༌། དབང་གོང་མའི་ལམ་ལ་གནས་པས་རིམ་གྱིས་སངས་རྒྱས་ཉིད་དུའང་འགྱུར་རོ། །འདི་ནི་རྫས་ལ་བརྟེན་པའི་རིག་པ་འཛིན་པ་ཡིན་པས་རལ་གྲི་སོགས་ཀྱི་རྫས་དང་བྲལ་ན་ནམ་མཁར་འགྲོ་བར་མི་ནུས་ཏེ། དཔེར་ན་ཡིད་འཕྲོག་མ་གཙུག་རྒྱན་གྱི་ནོར་བུ་མེད་པ་ན་ནམ་མཁའ་ལ་འགྲོ་བར་མི་ནུས་པ་བཞིན་ནོ། །དེ་ནས་ལས་ཀྱི་ཕྱག་རྒྱ་ལ་བརྟེན་ནས་མཁའ་ལ་སྤྱོད་པ་སོགས་གྲུབ་པ་དེ་ནི། རིག་སྔགས་ཀྱི་སྟོབས་ཀྱིས་གཞན་ལ་ཕན་འདོགས་པ་དང་ཚར་གཅོད་པ་སོགས་སེམས་ཅན་གྱི་དོན་རྒྱ་ཆེན་པོ་ཡང་བྱེད་ལ། སངས་རྒྱས་བྱང་སེམས་དཔའ་བོ་མཁའ་འགྲོ་སོགས་མཉེས་པར་བྱས་ནས་རྫོགས་པའི་རིམ་པའི་ཏིང་ངེ་འཛིན་བསྒོམས་ཏེ་རིམ་གྱིས་སངས་རྒྱས་ཉིད་ལའང་སྦྱོར་བར་བྱེད་དོ། །ལས་ཀྱི་ཕྱག་རྒྱ་ལས་གྲུབ་པ་ཐོབ་པ་འདིས་ནི་མི་རྣམས་ཀྱི་ནང་དུ་འོངས་ཤིང་རང་གི་ལུས་བསྟན་དུ་ཟིན་ཀྱང་དེ་དག་གིས་མངོན་སུམ་དུ་མི་མཐོང་སྟེ། ཕྲ་བ་དང་ཡང་བ་ལ་སོགས་པའི་དབང་ཕྱུག་གི་ཡོན་ཏན་དང་ལྡན་པ་ཡིན་པའི་ཕྱིར་རོ། །འོན་ཀྱང་སྤྲུལ་པའི་ལུས་དུ་མ་ཞིག་སྤྲུལ་ནས་སེམས་ཅན་གྱི་དོན་བྱེད་པ་ནི་ཡོད་དོ། །ཡེ་ཤེས་ཀྱི་ཕྱག་རྒྱ་ལ་བརྟེན་ནས་གཟུགས་ཀྱི་དངོས་གྲུབ་གྲུབ་པ་དེ་ནི་གཟུགས་ཁམས་ཀྱི་ལྷ་རྣམས་དང་སྐལ་བ་མཉམ་པར་འགྱུར་བ་ཡིན་པས། མི་རྣམས་ཀྱི་ནང་དུ་མི་འོང་ཞིང་ལུས་ཀྱང་དེ་དག་གི་སྤྱོད་ཡུལ་མ་ཡིན་མོད། འོན་ཀྱང་བསམ་གཏན་གྱི་དངོས་གཞིའི་སྟོབས་ཀྱིས་འདོད་པའི་ཁམས་སུ་སྤྲུལ་པ་དུ་མས་སེམས་ཅན་གྱི་དོན་བྱེད་དོ། །བསམ་གཏན་དེའང་ཉེར་བསྡོགས་སྔོན་དུ་མ་སོང་བའི་དངོས་གཞིའི་སེམས་ལ་བརྟེན་པ་ཡིན་ཞེས་པ་ཀུན་ལས་བཏུས་ཀྱི་འགྲེལ་པར་སློབ་དཔོན་རྒྱལ་པོའི་སྲས་ཀྱིས་བཤད། མཐར་བདག་ཉིད་ཀྱང་རྫོགས་པའི་རིམ་པའི་ཏིང་ངེ་འཛིན་གྱིས་སངས་རྒྱས་ཉིད་ལ་རིམ་གྱིས་སྦྱོར་རོ། །དབང་པོ་རྣོན་པོ་ནི། སེམས་ནི་བཅིངས་པར་གྱུར་པ་ལས། །རླུང་ནི་འཆིང་བར་འགྱུར་བ་ཡིན། །ཞེས་པའི་ཚུལ་གྱིས་ཕྱག་རྒྱ་ཆེན་པོ་འབའ་ཞིག་གི་ངང་དུ་སེམས་ཀྱི་བྱེད་པ་བཅིངས་པས། རྟེན་གྱི་བྱེད་པ་ཆིངས་པ་ནོར་བུ་དང་རྡོ་བའི་དཔེས་སངས་རྒྱས་མངོན་དུ་བྱེད་པ་རང་བྱུང་ཞབས་རྗེས་འབྲང་རྣམས་བཞེད་དོ། །
གཉིས་པ་༼བྱེ་བྲག་ཐུན་མོང་དངོས་གྲུབ་ཞིབ་མོར་བཤད་པ་༽ལ་གཉིས། མདོར་བསྟན་གྱིས་མཚམས་སྦྱར། དེའི་དོན་རྒྱས་པར་བཤད་པའོ། །དང་པོ་༼མདོར་བསྟན་གྱིས་མཚམས་སྦྱར་༽ནི།
བསྐྱེད་རིམ་རྒྱུད་ཀྱི་སྦྱོར་བ་གནས་སྐབས་ཀྱི། །
ལས་དང་དངོས་གྲུབ་ཆུང་འབྲིང་ཆེན་པོ་རྣམས། །
གཙོ་བོར་འགྲུབ་སྟེ་་་་་་། །
ཞེས་པ་ནི། དབང་བདུན་དང་འབྲེལ་པ་མི་ཟབ་པ་དང་ཟབ་མོ་བསྐྱེད་པའི་རིམ་པ་གང་ལ་བརྟེན་ནས་བསྒྲུབས་ཀྱང༌། རྒྱུད་ཀྱི་སྦྱོར་བ་གནས་སྐབས་ཐུན་མོང་གི་ཕྲིན་ལས་བཞི་ལ་སོགས་པ་དང༌། དངོས་གྲུབ་ཆུང་འབྲིང་ཆེན་པོ་རྣམས་ཇི་ལྟར་རིགས་པ་གཙོ་བོར་འགྲུབ་པ་ཡིན་ཏེ། བརྒྱུད་ནས་མཆོག་ལའང་སྦྱོར་བར་འགྱུར་རོ། །ཞེས་པའོ། །
གཉིས་པ་རྒྱས་བཤད་ལ་གཉིས། ལས་དང༌། དངོས་གྲུབ་བོ། །དང་པོ་༼ལས་༽ནི།
་་་་་་ཞི་རྒྱས་དབང་མངོན་སྤྱོད། །
རྩ་བའི་ལས་བཞི་ཡན་ལག་རབ་འབྱམས་དང༌། །
ཞི་རྒྱས་དབང་དགུག་བསད་སྐྲད་རྨོངས་རེངས་ཏེ། །
ལས་ཆེན་བརྒྱད་དང་བཅུ་གཉིས་གྲགས་རྣམས་སོ། །
དེ་ལ་ལས་ནི། རྡོ་རྗེ་གུར་ལས། ཕན་པ་ཉིད་ཀྱིས་ཞི་བ་སྟེ། །རྡོ་རྗེ་ཉི་མ་རྒྱས་པའོ། །རྡོ་རྗེ་ཆོས་ནི་དབང་ཞེས་བྱ། །རྡོ་རྗེ་སེམས་དཔས་གསད་པར་བྱ། །ཞེས་ལྷའི་རྣལ་འབྱོར་བཞི་དང༌། ཞི་བའི་སེམས་ཀྱིས་ཞི་བ་སྟེ། །ཞེས་སོགས་བསམ་པ་བཞི་དང༌། མཐར་ནི་སྭཱ་ཧཱ་ཞི་བ་སྟེ། །ཞེས་སོགས་སྔགས་ཀྱི་མཐའ་རྟེན་བཞི་གསུངས་པ་ལྟ་བུའི་རྩ་བའི་ལས་བཞི་དང༌། དེ་དག་གི་ཡན་ལག་ཞི་བ་ལའང་ནད་དང་གདོན་ཞི་བ་སོགས་མང་པོ་དང༌། རྒྱས་པ་ལའང་ཚེ་དང་བསོད་ནམས་དང་ལོངས་སྤྱོད་རྒྱས་པ་སོགས་མང་པོ་དང༌། དབང་ལའང་རྒྱལ་པོ་དང་དམངས་དབང་དུ་བྱ་བ་དང་དགུག་པ་སོགས་མང་པོ་དང༌། མངོན་སྤྱོད་ལའང་བསད་སྐྲད་དབྱེ་རེངས་སོགས་དྲག་པོའི་ལས་རབ་འབྱམས་རྣམས་སོ། །ཡང་ན་ལས་ཆེན་པོ་ཞི་རྒྱས་དང༌། དབང་དགུག་དང༌། བསད་སྐྲད་དང༌། རྨོངས་རེངས་ཏེ་བརྒྱད་པོ་རྣམས་སོ། །ཀྱཻ་རྡོར་བརྟག་པ་ཕྱི་མའི་ལེའུ་བཞི་པ་ལས། དབང་དང༌། མངོན་སྤྱོད་དང༌། དགྲའི་སྡེ་འཇིག་པ་དང༌། བསྐྲད་པ་དང༌། བསད་པ་དང༌། དགུག་པ་དང༌། ཞི་བ་དང༌། རྒྱས་པར་ཡང་འགྱུར་རོ། །ཞེས་གསུངས་པའི་བརྒྱད་པོའམ། ལས་ཆེན་བཅུ་གཉིས་ཞེས་བྱ་བ་ནི། བདེ་མཆོག་རྩ་རྒྱུད་ལས། དབང་དང་དགུག་དང་དབྱེ་བ་དང༌། །བསད་དང་བསྐྲད་པ་ལ་སོགས་དང༌། །རྨུགས་དང་རེངས་པར་བྱ་བ་དང༌། །རྨོངས་དང་དེ་བཞིན་ཕུར་བུས་གདབ། །ཚིག་འཕྲོག་ལྐུགས་པར་གྱུར་པ་དང༌། །འོན་དང་དེ་བཞིན་ལོང་བ་དང༌། །མ་ནིང་ཉིད་དུ་བྱ་བ་དང༌། །གཟུགས་ནི་ཡོངས་སུ་བརྗེ་བ་སྟེ། །ལས་ཆེན་བཅུ་གཉིས་འདི་དག་ནི། །ཞེས་གསུངས་ཏེ། ཚིག་འཕྲོག་སོགས་དབང་པོ་ཉམས་པར་འགྱུར་བའི་ལས་ཞེས་གཅིག་ཏུ་བསྡོམས། འདིར་ཞི་བའི་ལས་ཀྱི་གསལ་ཁ་མ་བྱུང་ཡང་སྔ་ཕྱི་མང་དུ་གསུངས་ཏེ་དེ་བསྣན་པས་བཅུ་གཉིས་སོ། །འདི་ནི་མཚོན་པ་ཙམ་སྟེ་རྡོ་རྗེ་མཁའ་འགྲོར་ལས་རིམ་བརྒྱ་རྩ་གསུངས་པ་སོགས་ལས་རབ་འབྱམས་རྣམས་སོ། །
གཉིས་པ་དངོས་གྲུབ་ལ་བཞི། ཆུང་ངུ༌། འབྲིང༌། ཆེན་པོ། ཞར་བྱུང་མཁའ་སྤྱོད་ཀྱི་རྣམ་དབྱེ་བཤད་པའོ། །དང་པོ་༼དངོས་གྲུབ་ཆུང་ངུ་༽ནི།
ཆུང་ངུ་རིལ་བུ་མིག་སྨན་ས་འོག་གྲི། །
མཁའ་སྤྱོད་མི་སྣང་འཆི་མེད་ནད་འཇོམས་སམ། །
རལ་གྲི་མིག་སྨན་རིལ་བུ་རྐང་བྱུག་དང༌། །
བཅུད་ལེན་མཆིལ་ལྷམ་དངུལ་ཆུ་ས་འོག་བརྒྱད། །
སྔགས་ཀྱི་ཚོགས་ལམ་ཆེན་པོར་སླེབ་པ་དེས་ཐུན་མོང་གི་དངོས་གྲུབ་ཆུང་ངུ་འཕྲལ་དོན་དུ་གཉེར་ན་འདིའི་དྲོད་ཐོབ་ནས་སྤྱོད་པ་སྤྱད་པས། མངོན་ཤེས་ལྔ་དང༌། དངོས་གྲུབ་བརྒྱད་སོགས་རྫས་ཀྱི་རིག་པ་འཛིན་པ་དཀའ་བ་མེད་པར་འགྲུབ་པ་སྟེ། གྲུབ་པ་བརྒྱད་ཀྱང་ལྷ་མོ་བཞིས་ཞུས་ལས། རྫས་བརྒྱད་ཡན་ལག་སྒྲུབ་པ་བཤད། །རིལ་བུ་མིག་སྨན་དངོས་གྲུབ་དང༌། །ས་འོག་རལ་གྲིའི་དངོས་གྲུབ་དང༌། །མཁའ་ལ་འཕུར་དང་མི་སྣང་དང༌། །ཤི་བ་མེད་དང་ནད་འཇོམས་སོ། །ཞེས་སམ། མཁའ་འགྲོ་རྒྱ་མཚོ་ལས། རལ་གྲི་མིག་སྨན་རིལ་བུ་དང༌། །རྐང་པ་བྱུག་དང་བཅུད་ལེན་དང༌། །མཆིལ་ལྷམ་དངུལ་ཆུ་ས་འོག་གི །དངོས་གྲུབ་སྒྲུབ་པ་མཁས་པས་བྱ། །ཞེས་པ་ལྟར་རམ། རྡོ་རྗེ་གུར་ལས། མིག་སྨན་དང་ནི་རྐང་བྱུག་དང༌། །རལ་གྲི་ས་འོག་སྒྲུབ་པ་དང༌། །རིལ་བུ་དང་ནི་མཁའ་སྤྱོད་ཉིད། །མི་སྣང་བ་དང་བཅུད་ཀྱིས་ལེན། །རིག་འཛིན་འཁོར་ལོས་སྒྱུར་བ་དང༌། །བུ་མོ་དམ་པ་དགུག་པ་ཉིད། །བདག་ཉིད་མཉེས་པར་སྒྲུབ་པ་པོས། །དངོས་གྲུབ་རྡོ་རྗེ་རྣམས་ཐོབ་བོ། །ཞེས་གསུངས་པ་ལྟར་རོ། །གུར་ལས་འབྱུང་བ་འདིའི་དགོངས་པ་ནི་མིག་སྨན་མིག་ལ་བྱུགས་པས་འཇིག་རྟེན་གསུམ་མཐོང་བ་དང༌། རྐང་པ་ལ་རྫས་བྱུགས་པས་རྐང་མགྱོགས་དང༌། རལ་གྲི་ལག་ཏུ་བཟུང་བས་ནམ་མཁར་འགྲོ་བ་དང༌། ས་འོག་གི་གཏེར་རམ་བུམ་པ་བཟང་པོ་བཏོན་ནས་སེམས་ཅན་རྣམས་ལ་ཅི་འདོད་སྟེར་བ་དང༌། རིལ་བུ་ཁར་བཅུག་པས་སུས་ཀྱང་མི་མཐོང་ཞིང་གནོད་སྦྱིན་ལྟར་འདོད་པའི་གཟུགས་ཅན་དུ་འགྱུར་བ་སྟེ། འདིའི་ཁོངས་སུ་གཟུགས་སྒྱུར་བའང་འདུའོ། །རྫས་ཀྱི་ཐིག་ལེ་དཔྲལ་བར་བྱུགས་པས་ལུས་མི་སྣང་ཞིང་སུས་ཀྱང་མི་མཐོང་བ་དང༌། ཚེ་ཉི་ཟླ་དང་མཉམ་པ་དང༌། ལུས་ལོ་བཅུ་དྲུག་ལོན་པ་ལྟར་གྱུར་པ་དང༌། ལྕགས་ཟངས་སོགས་གསེར་དུ་སྒྱུར་བ་སྟེ་གསུམ་པོ་ལ་བཅུད་ལེན་ཞེས་བྱ་ཞིང༌། འདི་གསུམ་ལའང་ཚེ་དང་ལུས་དང་ལོངས་སྤྱོད་ཀྱི་བཅུད་ལེན་ཞེས་བྱའོ། །བུ་མོ་དམ་པ་དགུག་པ་ནི་གནོད་སྦྱིན་མོ་བསྒྲུབས་པས་དེས་གྲུབ་ཆེན་བརྒྱད་ཅི་འདོད་སྟེར་བའོ། །དེ་ལ་གནོད་སྦྱིན་མོ་གྲུབ་ཆེན་གྱི་སྤྱི་སྒྲུབ་ཏུ་བྱས་ན་རིལ་བུ་དང་མི་སྣང་བ་གཅིག་ཏུ་བྱས། བཅུད་ལེན་ལ་གསུམ་དུ་ཕྱེ་ནས་བརྒྱད་དུ་བྱའོ། །གནོད་སྦྱིན་མོ་གྲུབ་ཆེན་བརྒྱད་ཀྱི་བྱེ་བྲག་ཏུ་བགྲངས་ན། རིལ་བུ་དང་མི་སྣང་བ་གཅིག་ཏུ་བྱས། ཚེ་དང་ལུས་ཀྱི་བཅུད་ལེན་གཅིག་ཏུ་བྱས་ཤིང༌། ལོངས་སྤྱོད་ཀྱི་བཅུད་ལེན་གསེར་འགྱུར་གུད་དུ་བྱས་ལ་བརྒྱད་དུ་བརྩིའོ། །འདིའི་རིག་འཛིན་དང་འཁོར་ལོས་སྒྱུར་བ་དང་མཁའ་སྤྱོད་རྣམས་ནི་དངོས་གྲུབ་མཆོག་གི་ཁོངས་སུ་བསྡུའོ། །
བསྡུས་པའི་རྒྱུད་དུ་རལ་གྲི་རེག་པ་བཅུད། །
བདུད་རྩི་རིལ་བུ་རོ་ཙ་སྨན་རྐང་མགྱོགས། །
གཞན་དུ་འཁོར་ལོས་སྒྱུར་སོགས་མང་གསུངས་ཀྱང༌། །
རྫས་ལུས་ལོངས་སྤྱོད་རིག་པ་འཛིན་པར་འདུ། །
དུས་འཁོར་བསྡུས་རྒྱུད་སྒྲུབ་ལེ་ལས། རལ་གྲི་རེག་པ་བཅུད་ཀྱི་དབང་པོ་བདུད་རྩིའི་འབྲས་བུ་རིལ་བུ་རོ་ཙ་ན་དང་མིག་སྨན་དང༌། །རྐང་པ་བྱུག་དང་ཤིང་ལྷམ་དག་དང་འཇིག་རྟེན་པ་ཡི་དངོས་གྲུབ་བརྒྱད་པོ་ཁྱོད་ཀྱིས་བདག་ལ་སྩོལ། །ཞེས་དང༌། ཡེ་ལེ་ལས། ལྷུན་པོའི་ཕྱི་རོལ་ཏུ་ནི་འོག་གི་ས་གཞིའི་གནས་ལ་གྲུབ་པ་བརྒྱད་པོ་ཡང་དག་གནས་པ་སྟེ། །ཤར་དུ་རལ་གྲིར་འགྱུར་ཏེ་རོ་ཡི་དབང་པོ་བདུད་རྩིའི་འབྲས་བུ་རིལ་བུ་མིག་སྨན་རོ་ཙ་ན། །ལྷོ་རུ་དཔལ་ལྡན་རྐང་མགྱོགས་མི་ཟད་མཐའ་དག་གཏེར་ནི་དཀྱིལ་འཁོར་དག་གི་མི་ཡི་ཟུར་དུའོ། །ཞེས་གསུངས་པའི་གྲུབ་པ་ཆེན་པོ་བརྒྱད་པོ་རྣམས་སོ། །དེ་རྣམས་ཀྱང་སོ་སོར་ངོས་བཟུང་ན། གྲུབ་པའི་རལ་གྲི་ནི་དེ་གང་གིས་ཁྱེར་བ་དེས་མཁའ་སྤྱོད་སོགས་སུ་བགྲོད་ནུས་པའོ། །རེག་པ་ནི་དེས་གང་ལ་རེག་པའི་རྡོ་བ་སོགས་གསེར་སོགས་སུ་སྒྱུར་ནུས་པའི་རྫས་ཁྱད་པར་ཅན་ཞིག་གོ་ །བཅུད་ཀྱི་དབང་པོ་ནི་གྲུབ་པའི་བཅུད་ལེན་ཏེ་གང་གིས་ཟོས་ན་ཚེ་ཉི་ཟླ་དང་མཉམ་པ་སོགས་སུ་འགྱུར་བའོ། །བདུད་རྩིའི་འབྲས་བུའང་གྲུབ་པའི་བཅུད་ལེན་བཞིན་ནོ། །རིལ་བུ་ནི་གང་གིས་བཟུང་ན་མཁའ་སྤྱོད་སོགས་སུ་བགྲོད་ནུས་པའོ། །རོ་ཙ་ན་ནི་གིའུ་ཝང་སྟེ་དེ་གྲུབ་ན་མི་སྣང་བ་སོགས་སུ་ནུས་པའོ། །མིག་སྨན་ནི་གང་གི་མིག་ལ་བསྐུས་པས་ས་འོག་གི་གཏེར་མཐོང་བའོ། །རྐང་བྱུག་དང་ཤིང་ལྷམ་གཉིས་ཀས་རྐང་མགྱོགས་གྲུབ་པའོ། །གཞན་ཡང་བདེ་མཆོག་རྩ་རྒྱུད་ལས། ས་འོག་སྟེང་འགྲོ་རལ་གྲི་དང༌། །ཚར་གཅོད་ཕན་འདོགས་ཉིད་དང་ནི། །རིལ་བུ་མིག་སྨན་གཏེར་རྣམས་སོ། །རྐང་མགྱོགས་དག་གམ་བཅུད་ཀྱི་ལེན། །ཞེས་པ་ལྟར་བརྒྱད་དུ་བཤད་ལ། འདི་ནི་ཕྱོགས་མཚོན་པ་ཙམ་སྟེ་རིགས་ལྔ་དང༌། འཇིག་རྟེན་གྱི་མཚོན་ཆ་སོགས་ཕྱག་མཚན་གྱི་རིག་པ་འཛིན་པ་དང༌། ངང་པ་མཁའ་ལྡིང་ཁྱུ་མཆོག་སོགས་བཞོན་པའི་རིག་པ་འཛིན་པ་དང༌། རྒྱལ་སྲིད་སྣ་བདུན་ལ་སོགས་པ་ལོངས་སྤྱོད་ཀྱི་རིག་པ་འཛིན་པ་དང༌། མཆོག་ཏུ་གྱུར་པ་རོ་ལངས་སྒྲུབ་པ་དང༌། ལྷ་དང་ལྷ་མིན་དང་ཀླུ་དང་གནོད་སྦྱིན་དང་སྲིན་པོ་ལ་སོགས་པ་མངག་གཞུག་ཏུ་སྒྲུབ་པ་དང༌། གོང་སྨོས་འཁོར་ལོས་སྒྱུར་རྒྱལ་ཚངས་པའི་བུ་མོ་མངག་གཞུག་ཏུ་སྒྲུབ་པ་དང༌། ཡི་གེ་དང་མིང་གི་སྔགས་ཀྱི་རིག་པ་འཛིན་པ་སོགས་གཞན་ལ་བརྟེན་པའི་དངོས་གྲུབ་མཐའ་ཡས་པར་གསུངས་ཀྱང༌། མདོར་བསྡུ་ན། རྫས་དང༌། ལུས་དང༌། ལོངས་སྤྱོད་ཀྱི་རིག་པ་འཛིན་པ་གསུམ་དུ་འདུ་བ་ཡིན་ནོ། །
གཉིས་པ་༼དངོས་གྲུབ་འབྲིང་༽ནི།
འབྲིང་པོ་ཐུན་མོང་དྲོད་ཐོབ་སྤྱོད་པ་ཡིས། །
འདོད་པའི་རིག་འཛིན་འདོད་ལྷར་སྐལ་བ་མཉམ། །
རིག་སྔགས་དངོས་གྲུབ་ཀུན་བྱེད་ཚེ་ལ་དབང༌། །
ཕྲ་ཡང་བདག་པོར་གྱུར་དང་གར་ཡང་ཕྱིན། །
མཆོད་འོས་འདོད་དགུར་སྒྱུར་ཅིང་དགའ་མགུར་གནས། །
དབང་གྱུར་འཇིག་རྟེན་དབང་ཕྱུག་བརྒྱད་དང་ལྡན། །
ཁམས་འདིར་འོང་ཡང་ཕལ་པས་མཐོང་བ་མིན། །
ཐུན་མོང་གི་དངོས་གྲུབ་འབྲིང་པོ་ནི། ཚོགས་ལམ་ཆེན་པོ་པ་དེས། ལས་ཀྱི་ཕྱག་རྒྱའི་བདེ་སྟོང་རྩེ་གཅིག་ཏུ་བསྒོམ་ཞིང་ཐུན་མོང་གི་དྲོད་ཐོབ་པ་ན་སྤྱོད་པ་སྤྱད་དེ་བསྒྲུབས་པས་འདོད་པའི་རིག་འཛིན་ཞེས་ལུས་འདོད་ཁམས་ཀྱི་ལྷ་དང་སྐལ་བ་མཉམ་པ། རིག་སྔགས་དང་དངོས་གྲུབ་སྣ་ཚོགས་བྱེད་པ། ཚེ་ལ་དབང་བར་འགྱུར་རོ། །འདི་ནི་ལུས་ཀྱི་རིག་པ་འཛིན་པ་ཞེས་ལུས་ཕྲ་ཡང་སོགས་ཡོན་ཏན་བརྒྱད་དང་ལྡན་པ་ཡིན་ཏེ། དེ་ལ་གཟུགས་ཕྲ་བ་ནི་རྩི་ཤིང་ནགས་ཚལ་ལ་སོགས་པ་སྣོད་ཀྱི་ཆོས་ཇི་སྙེད་སྤྲུལ་ཞིང་བསྡུ་བར་བྱེད་པས་ཕྲ་བ་དང༌། སེམས་ཅན་སྣ་ཚོགས་པ་སྤྲུལ་བསྡུ་བྱེད་པས་ཡང་བ་དང༌། གཉིས་ཀ་སྤྲུལ་བསྡུ་བྱེད་པས་ཡང་དག་པར་ཐོབ་པའམ་བདག་པོར་གྱུར་པ་དང༌། ཡིད་ཀྱིས་བསམ་པ་ཙམ་གྱིས་གར་ཡང་ཕྱིན་པ་དང༌། འབྱུང་པོ་ཀུན་གྱིས་མཆོད་པར་བྱེད་པའི་འོས་སུ་རབ་ཏུ་གསལ་བ་དང༌། ཇི་ཙམ་འདོད་པ་ཐམས་ཅད་འབྱུང་བ་ནི་འདོད་དགུར་སྒྱུར་བ་དང༌། གང་ཐོབ་པས་འདོད་པ་དེ་ཐོབ་ནུས་པས་དགའ་མགུར་གནས་པ་སྟེ་དེ་ཉིད་བརྟེན་པ་དང༌། ཚར་བཅད་རྗེས་འཛིན་གྱི་དབང་ཡོད་པ་ནི་དབང་དུ་གྱུར་པའོ། །ཡང་ན་ཕྲ་བ་ནི་འཇའ་ལུས་སུ་གྱུར་པ་དང༌། ཡང་བ་ནི་རྡུལ་རགས་པའི་ཁམས་མེད་པའི་རྒྱུ་མཚན་གྱིས་ཐོགས་བཅས་ཀྱི་ལུས་མ་ཡིན་པས་ན་ས་ཆུ་མེ་རླུང་ནམ་མཁའ་ཐམས་ཅད་ལ་ཅི་དགར་སྤྱོད་པ་སྟེ། གཞན་རྣམས་འདྲའོ། །དེ་ལྟར་ན་འཇིག་རྟེན་གྱི་དབང་ཕྱུག་ཡོན་ཏན་བརྒྱད་དང་ལྡན་པས་འདོད་ཁམས་འོག་མ་འདིར་མིའི་ནང་དུ་འོང་ཡང་ཕལ་པས་མཐོང་བ་མེད་པ་ཡིན་ལ། སྤྲུལ་པ་སྣ་ཚོགས་ཀྱིས་དོན་མཛད་པར་གསུངས་སོ། །
གསུམ་པ་༼དངོས་གྲུབ་ཆེན་པོ་༽ནི།
ཆེན་པོ་འདོད་ཁམས་རིག་འཛིན་མཆོག་རྣམས་དང༌། །
སྤྲོས་མེད་སྤྱོད་ལས་གཟུགས་ཀྱི་རིག་པ་འཛིན། །
གཟུགས་ཁམས་སྐལ་མཉམ་ཡོན་ཏན་གོང་ལས་འཕགས། །
ལུས་དངོས་མི་འབྱུང་སྤྲུལ་པས་འགྲོ་དོན་མཛད། །
རིག་འཛིན་ལམ་གྱིས་ཚེ་ལ་དབང་བ་ཐོབ། །
རིག་འཛིན་ཚེ་ཡིས་སངས་རྒྱས་སྒྲུབ་པ་ཡིན། །
ཐུན་མོང་གི་དངོས་གྲུབ་ཆེན་པོ་འདོད་ཁམས་ཀྱི་རིག་འཛིན་མཆོག་རྫུ་འཕྲུལ་གྱི་སྟོབས་ཀྱིས་སངས་རྒྱས་ཀྱི་ཞིང་ནས་སངས་རྒྱས་ཀྱི་ཞིང་དུ་འགྲོ་ཞིང་སྤྲུལ་པའི་སྐུ་ལ་ཆོས་ཉན་པ་སྟེ་ས་དང་པོ་ཐོབ་ཏུ་ཉེ་བའམ་དང་པོ་ལ་གནས་པ་དང་འདྲ་བ་རྣམས་དང༌། སྤྱོད་པའི་ཚེ་སྤྲོས་མེད་ཀྱི་སྤྱོད་པ་འབའ་ཞིག་སྤྱད་པས། གཟུགས་ཀྱི་རིག་འཛིན་ཞེས་བྱ་བ་ལུས་ཚངས་རིས་ནས་འོག་མིན་གྱི་བར་གྱི་གཟུགས་ཁམས་ཀྱི་ལྷ་དང་སྐལ་བ་མཉམ་ཞིང་དབང་ཕྱུག་གི་ཡོན་ཏན་ཤིན་ཏུ་ཕྲ་བས་གོང་དུ་བཤད་པ་ལས་ཁྱད་པར་འཕགས་པ་ཅན་དུ་འགྱུར་ལ། དེའི་ལུས་དངོས་འདོད་ཁམས་སུ་མི་འབྱུང་ཡང་སྤྲུལ་པ་སྣ་ཚོགས་པས་འགྲོ་བའི་དོན་མཛད་པ་ཡིན་ནོ། །དེ་ལྟར་རྫས་ལུས་ཀྱི་རིག་པ་འཛིན་པ་རྣམས་སྒྲུབ་པར་བྱེད་པ་ཐུན་མོང་གི་དངོས་གྲུབ་ལ་འདུན་པའི་སྤྱོད་པ་དེས་འཕྲལ་དུ་མཆོག་གི་དངོས་གྲུབ་ཐོབ་པ་ལ་གེགས་སུ་འགྲོ་བས། ད་ལྟར་གྱི་མིའི་ཚེ་ཚད་ཙམ་ལ་ནི་མཆོག་གི་དངོས་གྲུབ་མི་འཐོབ་ཀྱང་ཚེ་ལ་དབང་བ་ཐོབ་པ་ཡིན་པས་རིམ་གྱིས་ལུས་རྟེན་དེ་ཉིད་ལ་འཚང་རྒྱ་བ་ཡིན་ནོ། །དེ་ལ་དགོངས་ནས་དཔལ་དབྱངས་སོགས་བསྐྱེད་རིམ་གཙོ་བོར་མཛད་པའི་སྔོན་གྱི་སློབ་དཔོན་དག་གིས་ཀྱང༌། རིག་པ་འཛིན་པའི་ལམ་ཉིད་ཀྱིས། །ཚེ་ལ་དབང་བའི་རིག་འཛིན་ཐོབ། །རིག་པ་འཛིན་པའི་ཚེ་ཉིད་ཀྱིས། །སངས་རྒྱས་སྒྲུབ་པར་བཞེད་པ་ཡིན། །ཞེས་ཀྱང་གསུངས་པ་ཡིན་ནོ། །དངོས་གྲུབ་དེ་དག་རིམ་པ་དང་པོའི་སྒོ་ནས་བསྒྲུབ་པ་ལ། སྔགས་ལ་གཞོལ་བའི་བསྐྱེད་རིམ་པས་ནི་བཟླས་པ་དང་སྦྱིན་སྲེག་དང་རྫས་དང་འཁྲུལ་འཁོར་ལ་སོགས་པ་ལ་ལྟོས་ནས་སྒྲུབ་དགོས་ལ། ནང་ལ་མཆོག་ཏུ་གཞོལ་བས་ནི་རྫས་ལ་སོགས་པ་ལ་མ་བརྟེན་པར་བསམ་གཏན་ཙམ་གྱིས་ཀྱང་དེ་དག་འགྲུབ་པར་བཤད་དོ། །ཞི་རྒྱས་སོགས་ཀྱི་ལས་ཕྲན་ཚེགས་ནི་ལྷའི་རྣལ་འབྱོར་བརྟན་ཞིང་བཟླས་བརྗོད་ཚད་དུ་བྱས་པས་འཕྲལ་དུའང་འགྲུབ་པ་ཡོད་ལ། གྲུབ་ཆེན་རྣམས་ནི་སྔགས་ལ་གཞོལ་བས་དང་པོར་ཐུན་མོང་དང་ཁྱད་པར་བའི་སྒྲུབ་པ་ཚུལ་བཞིན་བྱས་ལ་ཟླ་བ་དྲུག་སྤྱོད་པ་སྤྱད་པས་མ་གྲུབ་ན། སླར་ཡང་ཇི་སྐད་བཤད་པའི་སྒྲུབ་པ་དང་ཟླ་བ་དྲུག་གི་སྤྱོད་པ་ལན་གཉིས་སམ་གསུམ་བསྐྱར་བས་འགྲུབ་ལ། དེས་ཀྱང་མ་གྲུབ་ན་ཇི་སྐད་གསུངས་པའི་དྲག་ཤུལ་གྱི་སྦྱོར་བ་བྱས་པས་ངེས་པར་འགྲུབ་པར་བཤད་དོ། །
བཞི་པ་༼ཞར་བྱུང་མཁའ་སྤྱོད་ཀྱི་རྣམ་དབྱེ་བཤད་པ་༽ལ་གཉིས། མཁའ་སྤྱོད་ཆེན་པོ་དང༌། ཆུང་ངུའོ། །དང་པོ་༼མཁའ་སྤྱོད་ཆེན་པོ་༽ནི།
དངོས་གྲུབ་དེ་འབྲེལ་མཁའ་སྤྱོད་ཆེན་པོ་ནི། །
ཕྲ་མོའི་གཟུགས་སོགས་ཡོན་ཏན་བརྒྱད་དང་ལྡན། །
རྟོགས་པ་མངོན་གྱུར་རང་སྣང་རྣམ་དག་ཞིང༌། །
སྤྱིར་མཁའ་སྤྱོད་ཅེས་པའི་དོན་ནི། སྔགས་ཀྱི་རིག་པ་བཟུང་བ་དང༌། སྐྱེ་བདུན་གྱི་ཤ་ཟོས་པ་དང༌། ལས་སྟོབས་ཀྱི་སྐྱེ་བས་ལུས་ནམ་མཁའ་ལ་འགྲོ་བ་ཙམ་ལ་འཇུག་པ་ཡིན་ཀྱང༌། བསྐྱེད་རིམ་ལ་བརྟེན་པའི་དངོས་གྲུབ་མཆོག་དང་ཆེན་པོ་སོགས་དང་འབྲེལ་བའི་མཁའ་སྤྱོད་ཅེས་པ་འདི་ཡང་བྱེ་བྲག་ཏུ་བཤད་ན་རྣམ་པར་དབྱེ་བ་གཉིས་སུ་འགྱུར་ཏེ། མཁའ་སྤྱོད་ཆེན་པོ་དང༌། དེ་ཉིད་ཆུང་ངུའོ། །དང་པོ་ནི། ཡོན་ཏན་བརྒྱད་དང་ལྡན་པའི་མཁའ་སྤྱོད་དེ། དེའི་ཡོན་ཏན་བརྒྱད་ཀྱང༌། མན་ངག་སྙེ་མ་ལས། རྡུལ་ཕྲ་རབ་ཀྱི་ངོ་བོ་ཉིད་དང༌། ལུས་ཡང་བ་ཉིད་དང༌། འཇིག་རྟེན་གསུམ་པོ་མཐའ་དག་ཁྱབ་པར་བྱེད་པ་ཉིད་དང༌། སངས་རྒྱས་ཀྱི་ཡོན་ཏན་ཐོབ་པ་དང༌། ཡེ་ཤེས་ཀྱི་སྣང་བ་དང༌། དེ་ལ་བརྟན་པར་གྱུར་པ་དང༌། སྐྱེ་བོ་ཐམས་ཅད་བདག་ཉིད་ཀྱི་དབང་དུ་གྱུར་པ་དང༌། འདོད་དགུར་སྒྱུར་བ་མཐར་སྐྱེ་བའོ། །དེ་སྐད་དུའང་གསུངས་པ། ཕྲ་མོའི་གཟུགས་དང་རེག་ཡང་བ། །ཁྱབ་དང་ཡང་དག་ཐོབ་པ་ཉིད། །རབ་ཏུ་གསལ་དང་བརྟན་པ་ཉིད། །དབང་ལྡན་འདོད་དགུར་སྒྱུར་མཐའ་ཅན། །ཞེས་སོ། །གཟུགས་ཕྲ་བ་ཉིད་ལ་སོགས་པ་ཤིན་ཏུ་ཕྲ་བ་དང༌། ཡང་བ་དང༌། ཤིན་ཏུ་ཆེ་བ་དང༌། གར་ཡང་ཕྱིན་པ་དང༌། གསལ་བར་འོས་པ་དང༌། དབང་པོ་ཉིད་དང༌། དབང་སྒྱུར་བ་ཉིད་དང༌། གང་དུ་འདོད་སར་གནས་པ་ཞེས་པ་དབང་ཕྱུག་ཉིད་རྣམ་པ་བརྒྱད་དུ་བརྗོད་པར་བྱའོ། །ཞེས་གསུངས་པ་ལྟར་རོ། །འདིའི་ཡོན་ཏན་བརྒྱད་དང་གོང་དུ་བསྟན་པའི་འཇིག་རྟེན་པའི་དབང་ཕྱུག་བརྒྱད་ནི་མིང་ཐ་དད་པ་ཙམ་ལས་དོན་གཅིག་པ་ཉིད་དེ། དཔེར་ན་ཕྲ་ཡང་གཉིས་ནི་མིང་དོན་གཉིས་ཀ་གཅིག་ལ། གོང་གི་བདག་པོར་གྱུར་པ་དང་འདིའི་ཁྱབ་པའམ་ཆེ་བ་གཅིག་སྟེ་འཇིག་རྟེན་གསུམ་པོ་ཁྱབ་པ་ལ་དེ་གསུམ་ཀའི་དོན་གནས་པའི་ཕྱིར་རོ། །དེས་མཚོན་ཏེ་གཞན་རྣམས་ལའང་ཤེས་པར་བྱའོ། །འདི་ནི་དོན་ལ་བསྐྱེད་རིམ་གྱི་འབྲས་བུ་མཐར་ཕྱིན། རྫོགས་རིམ་གྱི་རྟོགས་པ་མངོན་དུ་གྱུར་པས་རང་སྣང་རྣམ་པར་དག་པའི་ཞིང་དུ་ལམ་གྱི་རྟོགས་པའི་འཕྲོས་སྦྱོང་བ་ཡིན་ནོ། །
གཉིས་པ་༼ཆུང་ངུ་༽ནི།
ཆུང་ངུ་གཟུགས་ཁམས་བཅུ་བདུན་འདོད་ལྷ་དྲུག །
མི་ཡུལ་ངེས་མེད་རྣལ་འབྱོར་དག་པས་མཐོང༌། །
ལུས་མ་སྤངས་དང་སྤངས་པས་སོང་བ་སྟེ། །
གནོད་སྦྱིན་གྲུབ་པས་ཁྲིད་སོགས་འཕྲལ་སྣང་དང༌། །
སྒོམ་པས་བགྲོད་རྣམས་འཇའ་ལུས་ཏིང་འཛིན་ལ། །
སྤྱོད་ཕྱིར་ས་ལམ་གོང་འཕེལ་བཙན་ས་ཟིན། །
མཁའ་སྤྱོད་ཆུང་ངུ་ལ་རྣམ་གྲངས་ཤིན་ཏུ་མང་ཡང་རིགས་བསྡུ་ན་གཟུགས་ཁམས་བཅུ་བདུན། འདོད་ལྷ་རིགས་དྲུགམི་ཡུལ་གྱི་ནམ་མཁར་སྤྱོད་པ་ཕྱོགས་གཅིག་ཏུ་ངེས་པ་མེད་པ་རྣམས་སོ། །དེ་ལ་མི་ཡུལ་གྱི་མཁའ་སྤྱོད་ནི་མིའི་ཡུལ་དུ་གནས་ཀྱང་ཡང་དག་པའི་གང་ཟག་རེ་རེ་ཙམ་གྱིས་མཐོང་བ་དང་ཕྲད་པ་སྲིད་ཀྱི། གཞན་ཕལ་པ་རྣམས་ཀྱིས་མཐོང་བར་མི་ནུས་པའོ། །ལྷ་ཡུལ་གྱི་མཁའ་སྤྱོད་ལའང་འདོད་ལྷ་རིགས་དྲུག་གང་དང་གང་དུ་སྤྱོད་ནུས་པ་དེར་དེ་དང་དེའི་ལོངས་སྤྱོད་ལ་སྤྱོད་ཅིང༌། དེ་དང་དེའི་ཚེ་ཚད་དང་མཉམ་པའམ་ལྷག་པར་སྤྱོད་པའི་དབྱེ་བས་མཁའ་སྤྱོད་དྲུག་དང༌། དེ་བཞིན་དུ་གཟུགས་ཁམས་ལའང་སྦྱར་བས་མཁའ་སྤྱོད་བཅུ་དྲུག་གམ་བཅུ་བདུན་དུ་འགྱུར་རོ། །དེ་དག་ལའང་ལུས་མ་སྤངས་པ་དང༌། སྤངས་ནས་མཁའ་སྤྱོད་དུ་སོང་བ་གཉིས་གཉིས་ཡོད་ཅིང༌། ལུས་མ་སྤངས་པ་ལའང་ལམ་བསྒོམས་པའི་སྟོབས་ཀྱིས་མཁའ་སྤྱོད་ཐོབ་པ་དང༌། གནོད་སྦྱིན་མོ་དང་གྲུབ་པ་སྟེ་རིག་འཛིན་ལ་སོགས་པ་བསྒྲུབས་པའི་སྟོབས་ཀྱིས་མཁའ་སྤྱོད་དུ་འཁྲིད་པ་གཉིས་ལས། ཕྱི་མ་ནི་འཕྲལ་སྣང་ཙམ་སྟེ་མཐོ་དམན་གང་དུ་སྤྱོད་ཅིང་ཡུན་ཇི་ཙམ་སྤྱོད་ཀྱང་ཕུགས་ཀྱི་བཙན་ས་ཟིན་པ་མེད་དོ། །ལམ་ཟབ་མོ་བསྒོམས་པའི་སྟོབས་ཀྱིས་བགྲོད་པའི་མཁའ་སྤྱོད་ནི་ལུས་སྤངས་མ་སྤངས་གང་ཡིན་ཡང་རུང་སྟེ། ལུས་འཇའ་ལུས་འོད་ཀྱི་རང་བཞིན་དུ་དྭངས་ཤིང་ཏིང་ངེ་འཛིན་མཆོག་ཏུ་གྱུར་པ་ལ་ལོངས་སྤྱོད་པའི་ཕྱིར་ས་ལམ་གྱི་དམ་པ་གོང་ནས་གོང་དུ་འཕེལ་ཞིང་བགྲོད་པས་བཙན་ས་ཟིན་པའི་མཁའ་སྤྱོད་ཅེས་བྱའོ། །སྔགས་ཀྱི་ཐུན་མོང་གི་དངོས་གྲུབ་གཏན་ལ་དབབ་པ་སྐབས་གཉིས་པའི་འགྲེལ་པའོ།། །།
༣ རྡོ་རྗེ་ཐེག་པའི་མཐར་ཐུག་གི་འབྲས་བུ་གཏན་ལ་དབབ་པའི་སྐབས།
སྐབས་གསུམ་པ་རྡོ་རྗེ་ཐེག་པའི་མཐར་ཐུག་གི་འབྲས་བུ་གཏན་ལ་དབབ་པ་ལ་གཉིས། འབྲས་བུའི་རྒྱུད་ཀྱི་དོན་མདོར་བསྟན། དེའི་རང་བཞིན་རྒྱས་པར་བཤད་པའོ། །དང་པོ་༼འབྲས་བུའི་རྒྱུད་ཀྱི་དོན་མདོར་བསྟན་༽ནི།
ཟག་མེད་ཚོགས་གསུམ་གྱིས་བསྒྲུབ་འབྲས་བུའི་རྒྱུད། །
མཐར་ཐུག་མཆོག་གི་དངོས་གྲུབ་ཕྱག་རྒྱ་ཆེ། །
དེའང་སྒྲུབ་པར་བྱེད་པའི་ལམ་བསོད་ནམས་དང་ཚུལ་ཁྲིམས་དང་ཡེ་ཤེས་ཀྱི་ཚོགས་ཏེ་གསུམ་ཀའང་ཟག་མེད་ཡེ་ཤེས་ཀྱིས་ཟིན་ཅིང་རིས་དང་མཐའ་དང་ཚད་མེད་པས་བསྒྲུབས་པས་འབྲས་བུ་སངས་རྒྱས་ཉིད་དུ་འགྱུར་བ་ནི་འབྲས་བུའི་རྒྱུད་དང༌། དེ་ལའང་དངོས་དང་བཏགས་པ་བ་གཉིས་ལས། དངོས་དེ་ཉིད་ལ་འབྲས་བུ་མཐར་ཐུག་གམ་མཆོག་གི་དངོས་གྲུབ་ཕྱག་རྒྱ་ཆེན་པོ་ཞེས་ཀྱང་བྱ་སྟེ། འདི་ལྟར་མཆོག་ཏུ་མི་འགྱུར་བའི་བདེ་བ་དང༌། དེ་ལ་རྒྱས་འདེབས་པའི་རྣམ་པ་ཐམས་ཅད་པའི་གཟུགས་སྐད་ཅིག་དང་པོར་ཇི་ལྟར་ཐོབ་པ་དེ་ལས་བྲི་བ་དང་གང་བ་མེད་པར། ཡེ་ཇི་བཞིན་པའི་ངོ་བོ་ཉིད་ཀྱིས་ནམ་མཁའ་ཇི་སྲིད་པ་དེ་སྲིད་དུ་རྟག་ཏུ་གནས་ཤིང་གཞར་ཡང་དེ་ལས་འདར་མི་སྤྱོད་པ་ཉིད་ཀྱིས་ཕྱག་རྒྱ་ཡིན་ལ། སྤོང་བ་དང་རྟོགས་པ་དང་སེམས་ཏེ་ཆེན་པོ་གསུམ་དང་ལྡན་པས་ན་ཆེན་པོ་སྟེ་ཕྱག་རྒྱ་ཆེན་པོ་ཞེས་བྱ་ཞིང༌། མཆོག་ལས་ཀྱང་མཆོག་ཏུ་གྱུར་པའི་འབྲས་བུ་མཐར་ཐུག་པ་དོན་དུ་གཉེར་བ་རྣམས་དེ་ཙམ་གྱིས་བསམ་པ་ཡོངས་སུ་རྫོགས་པར་འགྱུར་བས་འབྲས་བུ་ཞེས་བྱ་ལ། ནམ་ཡང་རྒྱུན་མི་འཆད་པར་འགྱུར་བའི་ཕྱིར་རྒྱུད་ཀྱང་ཡིན་ཏེ། དེ་ལྟར་ན་འབྲས་བུའི་རྒྱུད་ཕྱག་རྒྱ་ཆེན་པོ་ཞེས་བརྗོད་པའོ། །
གཉིས་པ་༼དེའི་རང་བཞིན་རྒྱས་པར་བཤད་པ་༽ལ་ལྔ། ངོ་བོ། མཚན་གྱི་རྣམ་གྲངས། དངོས་བཏགས་ཀྱི་ཁྱད་པར། རྒྱུ་མངོན་བྱང༌། འབྲས་བུ་ཟུང་འཇུག་བཤད་པའོ། །དང་པོ་༼ངོ་བོ་༽ནི།
ངོ་བོ་དབུགས་འགགས་ཁུ་རྡུལ་བརྟན་པ་ལས། །
ཟླ་ཉི་སྒྲ་གཅན་སྒྲིབ་བྲལ་རྡོ་རྗེ་གསུམ། །
ཨེ་ཝྃ་རོ་མཉམ་ཟུང་འཇུག་སྐུ་གཉིས་པོ། །
འབྲས་རྒྱུད་ཕྱག་རྒྱ་ཆེན་པོ་མཆོག་གི་དངོས་གྲུབ་ཀྱི་ངོ་བོ་གང་ཞེ་ན། རྡོ་རྗེའི་རྣལ་འབྱོར་མཐར་ཕྱིན་པས་དབུགས་ཏེ་རླུང་ཉི་ཁྲི་ཆིག་སྟོང་དྲུག་བརྒྱའི་རྒྱུ་བ་འགགས། ཁུ་བ་སྟེ་ཟླ་བ་ཐུར་དུ་རྒྱུ་བ་འགགས་ནས་གཙུག་ཏོར་དུ་བརྟན། རྡུལ་ཏེ་ཉི་མ་གྱེན་དུ་འགྲོ་བ་འགགས་ནས་ནོར་བུར་བརྟན་པའི་ཚེ་རྣམ་པར་ཤེས་པ་རང་བཞིན་གྱིས་འོད་གསལ་བའི་སེམས་ལ་ཡེ་ཤེས་ཏེ་སྙིང་གའི་སྒྲ་ཙམ་ཐིམ་ནས་གཅིག་ཏུ་གྱུར་པ་ན། ཟླ་བ་སྒྲིབ་བྲལ་ཐིག་ལེ་སྐུ་རྡོ་རྗེ། ཉི་མ་སྒྲིབ་བྲལ་ཚེག་དྲག་ཅེས་པ་རྡུལ་གསུང་རྡོ་རྗེ། སྒྲ་གཅན་སྒྲིབ་བྲལ་སེམས་ཐུགས་རྡོ་རྗེ། དེ་གསུམ་དབྱེར་མེད་རྡོ་རྗེ་སེམས་དཔའ་བདེ་བ་ཆེན་པོ་ཝྃ་གྱི་ཡི་གེ་དེ་མི་ཤིགས་པའི་ཐིག་ལེ་སྒྲ་ཙམ་འགགས་པ་རྣམ་པའི་མཆོག་ཐམས་ཅད་དང་ལྡན་པའི་སྟོང་པ་ཉིད་ཨེའི་ཡི་གེ་ལ་མི་འགྱུར་བ་རོ་མཉམ་པའི་ཚུལ་གྱིས་གནས་པ་སྟེ། སྐུའི་ཆོས་དང༌། ཐུགས་མི་འགྱུར་བའི་བདེ་བའི་རྣམ་པས་མཆོག་དང་ལྡན་པ། དབྱེར་མེད་པས་ཟུང་དུ་འཇུག་པ་སངས་རྒྱས་ཀྱི་ཡེ་ཤེས་མངོན་དུ་གྱུར་པའི་རང་དོན་ཐུགས་དོན་དམ་གྱི་སྐུ་དང༌། གཞན་དོན་སྐུ་ཀུན་རྫོབ་ཀྱི་སྐུ་གཉིས་ཏེ། དུས་ཀྱི་འཁོར་ལོའི་རྩ་བའི་རྒྱུད་ལས། ཨེ་ཡིག་མཁའ་ཁམས་དབུས་སུ་ནི། །སངས་རྒྱས་ཀུན་གྱི་བདེ་བ་ལེན། །ཝྃ་ཡིག་རྡོ་རྗེ་སེམས་དཔའ་འདི། །སྐུ་གསུང་ཐུགས་ཀྱི་རྣལ་འབྱོར་ལས། །ཐིག་ལེ་ཟླ་བ་ཁུ་བ་སྐུ། །རྣམ་པར་བཅད་པ་རྡུལ་ཉི་གསུང༌། །ཨ་ཡིག་མུན་ཅན་ཐུགས་རབ་བརྗོད། །མཁའ་ཁམས་ཨེ་ལ་རྣམ་པར་གནས། །སྐུ་གསུང་ཐུགས་ཀྱི་རྣལ་འབྱོར་གྱིས། །སྐུ་གསུང་ཐུགས་ཀྱི་དཀྱིལ་འཁོར་ལ། །སྐུ་གསུང་ཐུགས་དང་ཆགས་པ་ཡིས། །སྲིད་གསུམ་བདག་ཉིད་དག་ལ་གནས། །ཞེས་དང༌། གཞན་ཡང་གསང་འདུས་བཤད་རྒྱུད་རྡོ་རྗེ་ཕྲེང་བ་སོགས་ལས་རྒྱས་པར་འབྱུང་ངོ༌། །
གཉིས་པ་༼མཚན་གྱི་རྣམ་གྲངས་༽ནི།
མཚན་གྱི་རྣམ་གྲངས་གཙོ་བོ་ཉི་ཤུ་སྟེ། །
གཞན་ཡང་སྟོང་ཕྲག་བཅུ་ལ་སོགས་པས་བསྟན། །
འབྲས་རྒྱུད་ཕྱག་རྒྱ་ཆེན་པོ་མཆོག་གི་དངོས་གྲུབ་དེ་བཞིན་གཤེགས་པའི་ཡེ་ཤེས་ཀྱི་སྐུ་འདིའི་མཚན་གྱི་རྣམ་གྲངས་དྲི་མེད་འོད་ཀྱི་མདོར་བསྡུས་དང་པོ་ལས། གཉིས་མེད་གཡོ་བ་མེད་དང་རིས་མེད་དང༌། །འདོད་དང་མཆོག་ཏུ་མི་འགྱུར་འདོད་ཆགས་ཆེ། །དངོས་དང་དངོས་པོ་མེད་པ་མེད་པ་དང༌། །ཡེ་ཤེས་དང་ནི་སེམས་དཔའ་ཀུན་ཏུ་བཟང༌། །ཉོན་མོངས་མེད་དང་ཉོན་མོངས་ཆེན་པོ་དང༌། །ལྷན་སྐྱེས་དཔལ་ལྡན་བྱང་སེམས་ཐིག་ལེ་འཛིན། །དཔལ་ལྡན་དུས་ཀྱི་འཁོར་ལོ་རྡོ་རྗེ་དང༌། །ཐབས་དང་ཤེས་རབ་བདག་ཉིད་རྣལ་འབྱོར་རོ། །ཞེས་གཙོ་བོ་ཉི་ཤུར་བསྟན་ལ། གཞན་ཡང་རྡོ་རྗེ་འཛིན་པ་དང༌། དུས་ཀྱི་འཁོར་ལོ་དང༌། ཀྱཻ་རྡོ་རྗེ་དང༌། འཁོར་ལོ་སྡོམ་པ་དང༌། གསང་བ་འདུས་པ་སོགས་མདོར་ན་དོན་དམ་པའི་ལྷ་དང་དཀྱིལ་འཁོར་དང་སྔགས་དང་ཕྱག་རྒྱ་དང་ཏིང་ངེ་འཛིན་དང་ཡེ་ཤེས་སོགས་ཇི་སྙེད་པས་བསྟན་ལ། མཚན་ཡང་དག་པར་བརྗོད་པ་ལས་ཟུང་འཇུག་གི་སྐུ་དེ་མིང་གི་རྣམ་གྲངས་སྟོང་ཕྲག་བཅུ་ལ་སོགས་པས་བསྟན་པ་ཡིན་ནོ། །
གསུམ་པ་༼དངོས་བཏགས་ཀྱི་ཁྱད་པར་༽ནི།
དངོས་ཉིད་རྡོ་རྗེ་འཆང་ཆེན་བཏགས་པ་བ། །
སྒྱུ་མའི་སྐུ་དང་ཟུང་འཇུག་སེམས་ཅན་ཏེ། །
དྲི་མ་ཅན་དང་དྲི་མེད་ཡེ་ཤེས་སྐུ། །
འབྲས་རྒྱུད་དེ་ལ་དངོས་བཏགས་གཉིས་སུ་དབྱེར་ཡོད་པ་ལས། དངོས་ནི་རིགས་ཐམས་ཅད་ཀྱི་དབང་ཕྱུག་རྡོ་རྗེ་འཆང་ཆེན་པོ་ཉིད་ཡིན་ལ། བཏགས་པ་བ་ནི་སྒྱུ་མའི་སྐུ་དང་ཟུང་འཇུག་གི་སེམས་ཅན་ནོ། །དེ་ལ་ཕྱི་མ་ནི་དྲི་མ་ཅན་གྱི་སྐུ་སློབ་པའི་ས་ལ་གནས་པ་དང༌། སྔ་མ་ནི་དྲི་མ་མེད་པའི་ཡེ་ཤེས་ཀྱི་སྐུ་མི་སློབ་པའི་ས་ལ་བཞུགས་པ་སྟེ། སྒྱུ་མའི་སྐུ་ལ་རིག་པ་འཛིན་པ་དང་འཇའ་ལུས་ཞེས་བརྗོད་ཀྱང་ཁམས་གསུམ་ལས་རྣམ་པར་འདས་པ་ཉིད་དོ། །
བཞི་པ་རྒྱུ་མངོན་བྱང་བཤད་པ་ལ་ལྔ། རྟེན། ངོ་བོ། འཇུག་ཚུལ། དམིགས་བསལ། བཤད་པའི་གྲུབ་དོན་ནོ། །དང་པོ་༼རྟེན་༽ནི།
མི་སློབ་པའི་ཟུང་འཇུག་དེའི་རྒྱུ་མངོན་པར་བྱང་ཆུབ་པའི་རིམ་པ་ཡིན་ལ་དེའི་རྟེན་ནི་མ་དག་པའི་སྒྱུ་ལུས་ཏེ། དེའང་སྒྲུབ་གཞི་རླུང་སེམས་གཉུག་མའི་ལུས་ལ། སྒྲུབ་བྱེད་སེམས་དབེན་དཔེའི་འོད་གསལ་མཐར་ཐུག་པས། རྣམ་ཤེས་གསུམ་གྱི་བདེ་བས་འགྱུར་བ་བརྟན་པ་སེམས་ཀྱི་ཁྱད་པར་ལྷའི་སྣང་བར་ཤར་བས་རྟེན་རླུང་ཡང་ལྷའི་གཟུགས་སུ་གྱུར་པས་དེ་གཉིས་ཚོགས་པ་སྟེ་ཉོན་སྒྲིབ་མ་སྤངས་པས་མ་དག་པའི་སྒྱུ་ལུས་ཞེས་བྱ་བ་དེའོ། །
གཉིས་པ་༼ངོ་བོ་༽ནི།
ངོ་བོ་རང་བཞིན་བརྒྱད་ཅུ་སྤངས་པ་ཡི། །
མཐོང་ལམ་ཡེ་ཤེས་་་་་་། །
ཞེས་པ་སྟེ། དེའི་ངོ་བོ་རང་བཞིན་བརྒྱད་ཅུའི་ས་བོན་སྤངས་པའི་ཡེ་ཤེས་མཐོང་བའི་ལམ་གྱི་བདག་ཉིད་མ་མཐོང་བ་གསར་དུ་མཐོང་བ་གཉིས་སྣང་འགགས་པའི་ཡེ་ཤེས་ཏེ། འདིའི་ཕྱོགས་མཐུན་ནི་དཔེའི་འོད་གསལ་གཉིས་སྣང་རགས་པ་ཅི་རིགས་ནུབ་པ་ཐམས་ཅད་དོ། །
གསུམ་པ་༼འཇུག་ཚུལ་༽ལ་གཉིས། ཕྱིའི་མངོན་བྱང༌། ནང་གི་མངོན་བྱང་ངོ༌། །དང་པོ་༼ཕྱིའི་མངོན་བྱང་༽ནི།
་་་་་་འཇུག་ཚུལ་ཟླ་ཉི་ལ། །
སྣང་མཆེད་ཉི་ནུབ་ཐོབ་པའི་ཡེ་ཤེས་བསྒོམ། །
སྐྱ་རེངས་དུས་སུ་བྱང་ཆུབ་ཕྱིའི་མངོན་བྱང༌། །
མངོན་བྱང་གི་རིམ་པ་ལ་འཇུག་པའི་ཚུལ་ཡང༌། ནུབ་སྔ་མ་ཟླ་འོད་སྣང་བའི་ཚེ་སྣང་བའི་ཡེ་ཤེས་ཉིད་གཙོ་བོར་བསྒོམ། དེ་ནས་ཉིན་མོར་བབས་པ་ན་མཆེད་པ་ཉིད་བསྒོམ། ཉི་མ་ནུབ་པ་ན་ཐོབ་པ་བསྒོམ་པས་སྐྱ་རེངས་འཆར་བའི་དུས་སུ་དོན་གྱི་འོད་གསལ་མངོན་པར་བྱང་ཆུབ་པ་མངོན་དུ་བྱེད་དོ། །ནང་གི་ཏིང་ངེ་འཛིན་དང་རྣམ་པ་འདྲ་བའི་ཕྱིའི་དུས་ཀྱི་ཁྱད་པར་ཡིན་ཏེ། དེས་ན་ཕྱིའི་མངོན་བྱང་ཞེས་བྱའོ། །
གཉིས་པ་༼ནང་གི་མངོན་བྱང་༽ནི།
དམར་ཐག་ཆད་དུས་ཚོགས་དང་ཤེར་དབང་གི །
ཡེ་ཤེས་རྒྱུན་གོམས་ཐོ་རངས་དོན་དམ་མཐོང༌། །
ནང་གི་མངོན་བྱང་ཐིག་ལེ་འབྱུང་བའི་ཁམས། །
འཚང་རྒྱའི་དུས་སུ་ཡེ་ཤེས་རང་འོད་ཁྱད། །
དུས་ཀྱི་ཁྱད་པར་སྔ་མ་དེ་ཉིད་ཀྱི་ཉི་མ་དམར་ཐག་ཆད་པ་ན་ཚོགས་ཀྱི་མཆོད་པ་སོགས་སྔོན་དུ་འགྲོ་བས་རིག་མ་དང་ལྷན་ཅིག་སློབ་དཔོན་ལ་གསོལ་བ་འདེབས་པས་གནས་པ་ལ། སློབ་དཔོན་གྱིས་ཤེས་རབ་ཡེ་ཤེས་ཀྱིས་དབང་བསྐུར་བ་སྦྱིན་ཏེ་དཔེའི་ཡེ་ཤེས་ལ་མངོན་པར་བྱང་ཆུབ་པའི་རིམ་པར་ངོ་སྤྲོད་པའི་གདམས་ངག་སྟོན་པ་ནི་དབང་བཞི་པ་སྟེ། དེ་ཉིད་ཀྱི་རྒྱུན་གོམས་པས་ཐོ་རངས་ཀྱི་དུས་སུ་མངོན་པར་བྱང་ཆུབ་པ་མཐོང་ལམ་མངོན་དུ་བྱེད་དེ། འདི་ནི་རྣལ་འབྱོར་ཕ་མའི་རྒྱུད་གཉིས་ཅར་ལས་བཤད། མ་རྒྱུད་ལ་མཁས་པའི་གྲུབ་ཆེན་རྣམས་ཀྱིས་བཤད་པ་ལྟར་ན། དབང་བསྐུར་བ་དེའི་ཚེ་ཤེས་རབ་མ་དང་སྦྱར་བས། དཀར་ཆ་ཞུ་བའི་བདེ་ཆེན་གྱི་སྟོང་ཉིད་གཟིགས་པ་མཐར་ཐུག་པ་ཟླ་བ་ལས་བྱང་ཆུབ་པ། ཤེས་རབ་མའི་དམར་ཆ་དང་ལྷན་ཅིག་དྲངས་པས་རྟེན་ཐིག་ལེ་ལྷག་པའི་ཁྱད་པར་གྱི་བདེ་སྟོང་དབྱེར་མེད་མཐར་ཐུག་པ་ཉི་མ་ལས་བྱང་ཆུབ་པ། དེ་ཡི་སྤྱི་བོ་ནས་ཐིམ་སྐུ་ཐམས་ཅད་གང་བའི་བདེ་སྟོང་གིས་དྲི་མ་གདོད་ནས་སྟོང་པར་མཁྱེན་པ་མཐར་ཐུག་པ་ཕྱག་མཚན་ལས་བྱང་ཆུབ་པ། དེ་ལས་ཆོས་ཐམས་ཅད་ཡུལ་ཡུལ་ཅན་དབྱེར་མེད་གཟིགས་པ་མཐར་ཐུག་པ་གཅིག་ཏུ་གྱུར་པ་སྟོང་པ་ཉིད་ལས་བྱང་ཆུབ་པ། དེ་ཉིད་ལས་ཐུགས་ཆོས་སྐུ་དང་སྐུ་ལོངས་སྐུ་སོགས་སུ་གྱུར་པ་སྐུ་ཡོངས་རྫོགས་ལས་བྱང་ཆུབ་པའོ། །འདིར་རྒྱུའི་མངོན་བྱང་མཐོང་ལམ་ཐོབ་པའི་སྐབས་དང་སྦྱར་ན་གཟིགས་པ་རྣམ་དག་མཐར་ཐུག་མ་ཡིན་པའི་སྐབས་དང༌། སྐུ་གཉིས་ཐོབ་པའི་དོད་དུ་སློབ་པའི་ཟུང་འཇུག་འགྲུབ་པ་སྟེ། ཕྱི་མ་འདི་ལ་ནང་གི་མངོན་བྱང་ཞེས་བྱ་བ་ནི་ཕྱི་རོལ་དུས་ཀྱི་ཁྱད་པར་ལ་མི་སྦྱོར་བར་ནང་བདེ་སྟོང་གི་རིམ་པ་ལ་སྦྱོར་བས་སོ། །བྱང་སེམས་དཀར་དམར་གྱི་ཐིག་ལེའང་མཐོང་ལམ་པའི་སྐབས་དེར་ཕལ་ཆེར་འབྱུང་བའི་ཁམས་ཡིན་ལ། འཚང་རྒྱ་བའི་དུས་སུ་ཡེ་ཤེས་ཀྱི་རང་འོད་ཡིན་པའི་ཁྱད་པར་ཡོད་པ་དང༌། དེའང་སྔར་གྱི་རྒྱུན་གནས་འགྱུར་བ་ཡིན་ཞིང༌། ཕྱི་མ་འདི་འདུས་པ་ལས་མི་གསལ་ཡང་མ་རྒྱུད་ཀྱི་ལུགས་ཏེ། འཚང་རྒྱ་ཁའི་སྐབས་ཀྱི་ཉེ་རྒྱུའི་སྤྱོད་པ་ལ་གནས་པའི་ཐ་མར་ཡང་འདི་ལྟ་བུ་ལ་བརྟེན་ནས་འཚང་རྒྱ་བ་ཡིན་ནོ། །དེར་མིའི་རྟེན་ཅན་གྱི་བླ་མ་མི་བཞུགས་ཀྱང༌། མངོན་པར་བྱང་ཆུབ་པའི་སྐབས་འདིར་སངས་རྒྱས་རྣམས་ཀྱིས་དབང་བསྐུར་བར་མཛད་པས་ངེས་པར་དབང་ལ་ལྟོས་པའོ། །
བཞི་པ་༼དམིགས་བསལ་༽ནི།
རྣལ་འབྱོར་རྒྱུད་ལས་ཕ་རོལ་ཏུ་ཕྱིན་པའི་ལམ་གྱིས་ས་བཅུ་སྐྱེ་བ་ཐ་མ་པ་ཚུན་ཆད་བགྲོད་ཀྱང༌། མཐར་སྔགས་ཀྱི་མངོན་བྱང་ལྔའི་ལམ་འདི་ལ་ངེས་པར་ལྟོས་དགོས་པར་གསུངས་ཏེ། དེའང་ས་བཅུ་མན་ཆད་ཕ་རོལ་ཏུ་ཕྱིན་པའི་ལམ་གྱིས་བགྲོད་པ་ལ། སངས་རྒྱས་རྣམས་ཀྱིས་དཀྱིལ་འཁོར་ཐམས་ཅད་དུ་དབང་ཐམས་ཅད་ཅིག་ཅར་བསྐུར་ཏེ་བསྐྱེད་རིམ་ནས་སྒྱུ་ལུས་ཀྱི་བར་གྱི་རྟོགས་པ་ཅིག་ཅར་དུ་སྐྱེས་ནས་ཤེས་རབ་ཡེ་ཤེས་ཀྱི་དབང་བསྐུར་བས་འོད་གསལ་མངོན་དུ་བྱས་ནས། འོད་གསལ་དེ་ཉིད་ལ་མངོན་བྱང་དང་པོ་བཞིའི་རིམ་པ་ནི་རྒྱུན་མཐའི་ཡེ་ཤེས་ཡིན་ལ། དེ་ལས་ལངས་པ་ན་ཟུང་འཇུག་གི་སྐུ་འགྲུབ་པ་ནི་མངོན་བྱང་ལྔ་པ་སྟེ་སངས་རྒྱས་ཐོབ་པའོ། །འོད་གསལ་མངོན་པར་བྱང་ཆུབ་པ་ལ་སྤྱོད་བསྡུས་སུ་མིང་གི་རྣམ་གྲངས་དགུ་བཅུ་གོ་དྲུག་ཙམ་བཤད་ཅིང་ཟུང་འཇུག་གི་དངོས་ཀྱི་རྒྱུའོ། །
ལྔ་པ་༼བཤད་པའི་གྲུབ་དོན་༽ནི།
མདོར་ན་སྒྱུ་ལུས་གྲུབ་ནས་སྤྱོད་པ་ལ། །
བརྟེན་ཏེ་བསམ་གཏན་གཉིས་ཀྱི་འོད་གསལ་ལ། །
མངོན་བྱང་གཉིས་ཚང་དོན་གྱི་འོད་གསལ་མཐོང༌། །
བཤད་དོན་མདོར་བསྡུ་ན་མ་དག་པའི་སྒྱུ་ལུས་གྲུབ་ནས་སྤྱོད་པ་གསུམ་གང་རུང་ལ་བརྟེན་ཏེ་རིལ་འཛིན་དང་རྗེས་གཞིག་སྟེ་བསམ་གཏན་གཉིས་ཀྱི་དབྱེ་བས་ཆོས་ཐམས་ཅད་སྟོང་པར་བཅུག་སྟེ་འོད་གསལ་ཡང་ཡང་བསྒོམས་པས། གོང་དུ་བཤད་པའི་མངོན་བྱང་གཉིས་ཚང་བར་བྱས་ཏེ་མཐོང་བའི་ལམ་རྒྱུད་ལ་སྐྱེས་པ་ན་དོན་གྱི་འོད་གསལ་མཐོང་བར་འགྱུར་རོ། །
ལྔ་པ་འབྲས་བུ་ཟུང་འཇུག་བཤད་པ་ལ་གཉིས། སློབ་པའི་ཟུང་འཇུག་དང༌། མི་སློབ་པའི་ཟུང་འཇུག་གོ །དང་པོ་༼སློབ་པའི་ཟུང་འཇུག་༽ལ་ལྔ། ཟུང་འཇུག་འགྲུབ་ཚུལ་ལྡང་འཇུག་གི་ས་མཚམས་དང་བཅས་པ། ཟུང་འཇུག་སྤྱིའི་མཚན་ཉིད། འཚང་རྒྱ་བའི་ས་མཚམས། རྡོ་རྗེའི་སྐུའི་མཚོན་དཔེ། སྐུའི་དབྱེ་བ་ཁྱད་པར་དང་བཅས་པའོ། །དང་པོ་༼ཟུང་འཇུག་འགྲུབ་ཚུལ་ལྡང་འཇུག་གི་ས་མཚམས་དང་བཅས་པ་༽ནི།
གཉིས་སྣང་དག་པའི་ངང་ལས་སྣང་བ་གསུམ། །
ལུགས་ལྡོག་ཤར་བས་སློབ་པའི་ཟུང་འཇུག་འགྲུབ། །
ལྡང་འཇུག་ཡོད་ཅིང་ས་བདུན་རྫོགས་ནས་སྤངས། །
དོན་གྱི་འོད་གསལ་ཐོབ་ནས་གཉིས་སྣང་ཅན་གྱི་སྐུ་དེ་སྟོང་པར་དངོས་སུ་དགདེའི་ངང་ལས་ལྡངས་མ་ཐག་ཏུ་སྣང་བ་ཐོབ་པ་དང༌། སྣང་བ་མཆེད་པ་དང༌། སྣང་བ་རྣམས་ལུགས་ལྡོག་ཏུ་འབྱུང་སྟེ། དེའི་མཐར་གཉིས་སུ་མེད་པའི་ཡེ་ཤེས་ཀྱི་སྐུ་འགྲུབ་ཅིང་སློབ་པའི་ཟུང་འཇུག་ཐོབ་པ་ཡིན་ལ། སླར་ཡང་སྤྱོད་པ་ལ་བརྟེན་ཏེ། ཐུགས་འོད་གསལ་དུ་འཇུག་ལྡང་ཡང་ཡང་བྱེད་པའི་མཉམ་རྗེས་ཐ་དད་ཙམ་ཡོད་མོད། རྣམ་པ་ཐམས་ཅད་དུ་ཐུགས་བདེ་སྟོང་གི་ཡེ་ཤེས་དང་མ་བྲལ་བ་དང༌། སྐུ་རྒྱུན་མི་འཆད་པར་ཡོད་པས་སམ། ཡང་ན་ཟུང་འཇུག་གི་དོན་གཉིས་མེད་ཡིན་པས་གཟུང་འཛིན་གཉིས་སྣང་རགས་པའི་རྣམ་རྟོག་འགགས་པས་ཀྱང་ཟུང་འཇུག་ཅེས་བྱའོ། །རྒྱུ་མཐོང་ལམ་གྱི་དུས་སུ་ས་ཆུ་ལ་ཐིམ་པའི་རྟགས་སྨིག་རྒྱུ་ནས། ཐོབ་པ་འོད་གསལ་ལ་ཐིམ་པའི་རྟགས་ནམ་མཁའ་སྤྲིན་མེད་པ་ལ་སྐྱ་རེངས་ཤར་བ་དང་འདྲ་བར་སྟོང་གསལ་གཉིས་སུ་མེད་པའི་བར་དུ་ལུགས་འབྱུང་གི་རིམ་པས་འཆར་ལ། ལངས་པ་ནའང་ལུགས་ལྡོག་གི་རིམ་པས་འཆར་སྣང་རྣམས་འབྱུང་སྟེ་ཟུང་འཇུག་ཐོབ་ནས་ཀྱང༌། འོད་གསལ་དུ་ལྡང་འཇུག་ལ་འདི་རྣམས་འབྱུང་ངོ༌། །དཔེའི་འོད་གསལ་ཉེར་ཐོབ་བཞི་པའི་སྐབས་སུ་ནམ་མཁའ་དྭངས་པ་ལྟ་བུའི་མཐོང་སྣང་ཡང་འབྱུང་མོད། དོན་གྱི་འོད་གསལ་ཐོབ་ཕན་ཆད་གསལ་འགྲིབ་དང་གཡོ་འགྱུར་མེད་པ་སྤྲོས་བྲལ་གསལ་སྟོང་གི་དཔེར་སྦྱར་བ་མ་གཏོགས་ནམ་མཁའི་མཐོང་སྣང་རང་ལ་ཆེད་ཀྱིས་མི་སྦྱོར་ཏེ། ཡེ་ཤེས་ཀྱི་སྣང་བ་འགགས་པ་མེད་པ་ནི་མཐའ་ཡས་པ་འབྱུང་བས་སོ། །ས་བདུན་པའི་ཐ་མར་འོད་གསལ་དུ་ཞུགས་ནས་བརྒྱད་པར་འགྱུར་ཏེ། དེ་ནས་འོད་གསལ་ལས་ལྡངས་པ་མི་སྲིད་དོ། །
གཉིས་པ་༼ཟུང་འཇུག་སྤྱིའི་མཚན་ཉིད་༽ལ་གསུམ། ཟུང་འཇུག་ཉེར་གསུམ། ཡན་ལག་སོ་གཅིག་རྗེས་འབྲང་དང་བཅས་པ། དེའི་དོན་མདོར་བསྡུ་བའོ། །དང་པོ་༼ཟུང་འཇུག་ཉེར་གསུམ་༽ནི།
འཁོར་འདས་ཀུན་བྱང་རྣམ་བཅས་རྣམ་མེད་དང༌། །
གཟུང་འཛིན་རྟག་ཆད་སྟོང་ཉིད་སྙིང་རྗེ་སྟེ། །
ཐབས་ཤེས་ལྷག་བཅས་ལྷག་མེད་བདག་མེད་གཉིས། །
སྒྱུ་ལུས་འོད་གསལ་རིལ་རྗེས་བདེན་གཉིས་དམིགས། །
གཉིད་སད་མཉམ་རྗེས་དངོས་དང་དངོས་པོ་མེད། །
དྲན་པ་དྲན་མིན་བདེ་སྟོང་བྱ་དང་བྱེད། །
བསྐྱེད་རྫོགས་དག་དང་མ་དག་གཟུགས་གཟུགས་མེད། །
ཟུང་འཇུག་ཉེར་གསུམ་་་་་་། །
ཞེས་པ་སྟེ། རིམ་ལྔ་ལས་ཟུང་འཇུག་ཉེར་གསུམ་དང༌། སྤྱོད་བསྡུས་ལས་བདུན་ཅུ་ལྷག་ཅིག་གསུངས་པ་རྣམས་ཟུང་འཇུག་གི་རིམ་པའི་ཡེ་ཤེས་གཅིག་ལ་མཚན་ཉིད་དེ་ཐམས་ཅད་ཚང་བའི་དོན་ཏེ། མཚན་ཉིད་ཟུར་མགོའི་རྣམ་གྲངས་ཡིན་པས་མི་སློབ་པའི་ཡེ་ཤེས་ལ་ལྟ་ཅི་སྨོས། སློབ་པ་ལའང་ཚང་བས་ཟུང་འཇུག་སྤྱིའི་མཚན་ཉིད་དེ། དེའང་འཁོར་འདས་ལ་སྤང་བླང་མེད་པར་རྟོགས་པ་འཁོར་འདས་ཟུང་འཇུག་གོ །ཀུན་ནས་ཉོན་མོངས་ཀྱི་ཆོས་དང་རྣམ་བྱང་གི་ཆོས་གཉིས་ཀྱི་རང་བཞིན་བདེ་སྟོང་དུ་གཅིག་པར་ཤེས་པ་ཀུན་བྱང་ཟུང་འཇུག གཟུགས་སྒྲ་སོགས་རྣམ་བཅས་དང་ནམ་མཁའ་སོགས་རྣམ་པར་མེད་པར་རྟོག་པ་གཉིས་གདོད་ནས་སྟོང་པ་གཅིག་ཏུ་རྟོགས་པ་རྣམ་བཅས་རྣམ་མེད་ཟུང་འཇུག གཟུང་འཛིན་གཉིས་ཀ་སྟོང་པ་མཉམ་ཉིད་དུ་རྟོགས་པས་མཉམ་བཞག་ཏུ་གཉིས་སྣང་འགགས་པ་གཟུང་འཛིན་གཉིས་མེད་ཟུང་འཇུག རྟག་ཆད་ཀྱི་མཐར་འཛིན་ལྷན་སྐྱེས་དང་ཀུན་བརྟགས་ཐམས་ཅད་སྤངས་པ་ནི་རྟག་ཆད་གཉིས་མེད་ཟུང་འཇུག སྙིང་རྗེ་ཐམས་ཅད་སྟོང་ཉིད་སྟོང་ཉིད་ཐམས་ཅད་སྙིང་རྗེར་ངོ་བོ་གཅིག་ཏུ་འཆར་བ་ནི་སྟོང་ཉིད་སྙིང་རྗེ་ཟུང་འཇུག ཡབ་ཡུམ་སྙོམས་འཇུག་གི་བདེ་ཆེན་ལ་གནས་པ་ནི་ཡབ་ཡུམ་ཐབས་ཤེས་ཟུང་འཇུག རྡོ་རྗེའི་སྐུ་འགྲུབ་པས་སྐྱེ་འཆི་དང་བྲལ་བས་ན་ལྷག་བཅས་ལྷག་མེད་གཉིས་མེད་པ་ནི་ལྷག་བཅས་ལྷག་མེད་ཟུང་འཇུག ཆོས་ཉིད་ཐམས་ཅད་རང་བཞིན་སྣང་སྟོང་ཟུང་འཇུག་ཏུ་དབྱེར་མེད་པར་གཟིགས་པས་ཆོས་དང་གང་ཟག་བདག་མེད་སོ་སོའི་ངོ་བོར་མ་གྲུབ་པར་མཁྱེན་ནས་དེར་འཛིན་པ་མེད་པ་ནི་བདག་མེད་གཉིས་ཟུང་འཇུག དང་པོར་བདག་བྱིན་རླབས་པའི་རིམ་པ་སྒྱུ་ལུས་རྐྱང་པ་ཐོབ། དེ་ནས་འོད་གསལ་གྱི་རིམ་པ་རྣམ་མེད་ཤེས་མཐར་དེ་གཉིས་ངོ་བོ་གཅིག་ལ་འདུས་པ་ཐོབ་པ་ནི་སྒྱུ་ལུས་དང་འོད་གསལ་ཟུང་འཇུག བདག་ཉིད་བདེ་བ་ཆེན་པོའི་ངོ་བོར་གྱུར་པ་རིལ་པོར་འཛིན་པ་དང༌། སྣང་བ་ཐམས་ཅད་བདེ་ཆེན་དུ་གྱུར་པ་ལ་རང་ཉིད་ཐིམ་པར་བྱེད་པ་༡རྗེས་སུ་གཞིག་པ་སྟེ། རིམ་པ་དེས་སྟོང་ཉིད་འཇུག་པ་དང་གནས་པ་དང་དེ་ལས་ལྡང་བ་གསུམ་གྱི་རང་བཞིན་ཁྱད་པར་མེད་པར་རྟོགས་པའམ། སྐུ་དང་བདེ་སྟོང་ཆབས་ཅིག་ཏུ་འཆར་བ་རིལ་འཛིན་དང་རྗེས་གཞིག་དབྱེར་མེད་ཟུང་འཇུག་སྟེ། འདི་གཉིས་གཅིག་ཏུ་བགྲངས་ན་ཟུང་འཇུག་ཉེར་གཉིས་དང༌། ཐ་དད་དུ་བྱེད་ན་ཉེར་གསུམ་མོ། །བདེན་གཉིས་ངོ་བོ་མཉམ་ཉིད་དུ་གཟིགས་པ་བདེན་གཉིས་ཟུང་འཇུག དེ་བཞིན་ཉིད་ལ་དམིགས་པ་དང་ཇི་སྙེད་པ་ལ་དམིགས་པ་གཉིས་ཆར་ལ་དེ་གཉིས་མཐོང་བའི་ཡེ་ཤེས་ཅིག་ཅར་འཇུག་པ་དམིགས་པ་ཟུང་འཇུག འོད་གསལ་གྱི་གཉིད་མ་གཏོགས་གཉིད་ཕལ་པ་གཞན་གཏན་ནས་སྤངས་པས་གཉིད་ལོག་མ་ལོག་ལ་ཚོགས་གསོག་པ་དང་འགྲོ་དོན་དང་ཡེ་ཤེས་འཇུག་ཚུལ་གང་ལའང་ཁྱད་མེད་པ་ནི་གཉིད་སད་ཟུང་འཇུགམཉམ་པར་གཞག་པ་དང་མ་གཞག་པ་ལ་ཡེ་ཤེས་སྤྱོད་ཡུལ་རྒྱ་ཆེ་ཆུང་མེད་པ་དང་བདེ་སྟོང་ལའང་ཁྱད་པར་མེད་པ་མཉམ་རྗེས་ཟུང་འཇུག དངོས་པོ་དང་དངོས་མེད་ཐམས་ཅད་རང་བཞིན་མེད་པར་གཟིགས་པ་དངོས་པོ་དང་དངོས་མེད་དབྱེར་མེད་དུ་གཟིགས་པའི་ཟུང་འཇུག སྔར་གྱི་རྣམ་བཅས་རྣམ་མེད་དང་འདི་གཉིས་གཅིག་ཏུ་བསྡོམས་ནས་ཟུང་འཇུག་ཉེར་གཅིག་མཛད་པའང་བྱུང་ངོ༌། །དྲན་མིན་བརྗེད་ངས་ལས་གྲོལ་བས་རྩོལ་བ་དང་བཅས་མ་བཅས་ལ་ཡེ་ཤེས་ཀྱི་ཁྱད་པར་མེད་པ་ནི་དྲན་པ་དྲན་མིན་ཟུང་འཇུག ཞེན་པ་མེད་པས་འདོད་ཆགས་ལས་གྲོལ། བདེ་ཆེན་སྒྲུབ་པ་མི་འབྲལ་བས་ཆགས་བྲལ་ལས་གྲོལ་བ་རྟག་ཏུ་ལྷན་སྐྱེས་བདེ་ཆེན་ལ་གནས་པ་ནི་ཆགས་དང་ཆགས་བྲལ་ལམ་བདེ་སྟོང་ཟུང་འཇུགབྱ་བྱེད་ལས་གསུམ་ལ་རྣམ་པར་མི་རྟོག་པ་བྱ་བྱེད་ཟུང་འཇུག བསྙེན་སྒྲུབ་ཡན་ལག་བཞི་སོགས་གང་བསྒོམས་ཀྱང་བདེ་སྟོང་ལས་མ་གཡོས་ཤིང་མི་རྟོག་པ་འབའ་ཞིག་ལས་ལྷ་སྐུར་འཆར་བ་ནི་བསྐྱེད་རྫོགས་ཟུང་འཇུགསྒྲིབ་པ་ཐམས་ཅད་གཏན་ནས་ཟད་པར་མཐོང་བས་མ་དག་པ་དང་དག་པའི་སྐུའི་དབྱེ་བ་གཟིགས་པས་དག་མ་དག་ཟུང་འཇུགགཟུགས་ཅན་དང་གཟུགས་ཅན་མ་ཡིན་པ་ཐམས་ཅད་སེམས་སུ་གཟིགས་ཤིང༌། དེའང་རང་བཞིན་མེད་པར་གཟིགས་པ་གཟུགས་ཅན་དང་གཟུགས་མེད་ཟུང་འཇུག་གོ། །
གཉིས་པ་༼ཡན་ལག་སོ་གཅིག་རྗེས་འབྲང་དང་བཅས་པ་༽ནི།
ཞེས་པ་སྟེ། དབང་ཕྱུག་བརྒྱད། རོ་མྱོང་བརྒྱད། ཡན་ལག་བདུན། ཡོན་ཏན་བརྒྱད་བསྡོམས་པས་སུམ་ཅུ་རྩ་གཅིག་སྟེ་འདི་དག་གི་དོན་འཆད་པར་འགྱུར་རོ། །
གཉིས་སུ་མེད་པའི་ཡེ་ཤེས་ཀྱི་སྐུ་འགྲུབ་པ་དེའི་ཚེ་ཡོན་ཏན་གྱི་ཁྱད་པར་གཞན་ཡང༌། ཚེ་དང་ཡོ་བྱད་ལ་དབང་བ་སོགས་དབང་བཅུ་དང༌། གཟུངས་ཀྱི་སྒོ་བཞི་དང༌། སོགས་ཁོངས་ནས་རྣམ་པར་ཐར་པ་བརྒྱད་ཤིན་ཏུ་ཟབ་ཅིང་དྲི་མ་མེད་པ་དང༌། སོ་སོ་ཡང་དག་པར་རིག་པ་བཞི་ལ་སོགས་པའང་བརྙེས་པར་འགྱུར་ཏེ། དེ་ལ་གཞན་རྣམས་ཀྱི་དོན་ནི་སྔོན་དུ་བཤད་ཟིན་པ་རྣམས་དང་ཁྱད་པར་མེད་ལ། གཟུངས་ཀྱི་སྒོ་བཞི་ལས། བཟོད་པའི་གཟུངས་ནི་ཨ་ལ་སོགས་པ་གཟུངས་ཀྱི་ཡི་གེ་རེ་རེ་ལ་བརྟེན། ཡི་གེ་དེ་ཉིད་སྐྱེ་བ་མེད་པར་རྟོགས་པས་རྐྱེན་བྱས་ཏེ་ཆོས་ཐམས་ཅད་སྐྱེ་བ་མེད་པ་ལ་བཟོད་པ་འཐོབ་པར་འགྱུར་བའོ། །སྔགས་ཀྱི་གཟུངས་ནི་བདེན་ཚིག་འགྲུབ་ཅིང་རིག་སྔགས་གསར་དུ་བྱེད་ནུས་པའོ། །ཚིག་གི་གཟུངས་ནི་ཚིག་ཇི་ཙམ་ཐོས་པ་དེ་ཐམས་ཅད་མི་བརྗེད་པར་འཛིན་ནུས་པའོ། །དོན་གྱི་གཟུངས་ནི་ཚིག་དེ་རྣམས་ཀྱི་དོན་ཇི་ལྟ་བ་མི་བརྗེད་པར་གཟུང་བའོ། །
གསུམ་པ་༼དེའི་དོན་མདོར་བསྡུ་བ་༽ནི།
མདོར་ན་སྣང་སྟོང་ངོ་བོ་གཅིག་གྱུར་པ། །
སྐུ་དང་ཡེ་ཤེས་དབྱེར་མེད་ཟུང་འཇུག་གོ །
འབྲས་བུའི་ཟུང་འཇུག་ཐམས་ཅད་ཀྱང་མདོར་བསྡུ་ན། གོང་དུ་བཤད་པའི་སྣང་ཕྱོགས་དང་སྟོང་ཕྱོགས་ཀྱི་རྫོགས་རིམ་ངོ་བོ་གཅིག་ཏུ་གྱུར་པ་སྐུ་དང་ཡེ་ཤེས་དབྱེར་མེད་པ་ནི་རྫོགས་པའི་རིམ་པ་ཐམས་ཅད་ཀྱི་མཐར་ཐུག་པའི་ཟུང་འཇུག་ཅེས་བྱ་བ་སྟེ། བདེ་སྟོང་འོད་གསལ་བའི་དབྱིངས་ལས་མ་གཡོས་པར་ཡན་ལག་བདུན་ལྡན་གྱི་གཟུགས་སྐུའི་སྣང་བ་རྒྱུན་མི་འཆད་ཅིང༌། ཕྱོགས་དང་རིས་སུ་མ་ཆད་པར་འཆར་བའོ། །དེ་ལྟར་ཟུང་འཇུག་གི་ཡོན་ཏན་གང་ལ་གནས་པའི་རྣལ་འབྱོར་པ་དེ་ནི་སློབ་པའི་ཟུང་འཇུག་གི་རིམ་པ་ལ་གནས་པ་ཡིན་ཏེ། དེས་ཟུང་འཇུག་གི་རིག་པའི་བརྟུལ་ཞུགས་སྤྱད་པས་ཡོན་ཏན་གོང་ནས་གོང་དུ་འཕེལ་ཏེ་མི་སློབ་པའི་ཟུང་འཇུག་ལ་སྦྱོར་བ་རིམ་ལྔའི་དགོངས་པའོ། །
གསུམ་པ་འཚང་རྒྱ་བའི་ས་མཚམས་ནི།
དེ་ཐོབ་འཆི་མེད་ཡེ་ཤེས་སྐུ་ལ་བརྟེན། །
ངེས་པར་འཚང་རྒྱ་གཞན་ཡང་ས་མཚམས་མང༌། །
དཔེ་ཡི་འོད་གསལ་མཐོང་ནས་བར་དོ་ཚུན། །
དོན་གྱི་འོད་གསལ་ཚེ་འདིར་འདའ་བ་སྟེ། །
བསྐྱེད་རིམ་མཐར་ཕྱིན་སྣང་མཆེད་རྟོགས་པ་སྐྱེས། །
སྐྱེ་བ་རྟིང་མར་ངེས་པར་འཚང་རྒྱའོ། །
སློབ་པའི་ཟུང་འཇུག་དེ་ཐོབ་ནས་འཆི་བ་འབྱུང་མི་སྲིད་པས་འཆི་མེད་ཡེ་ཤེས་ཀྱི་སྐུ་དེ་ལ་བརྟེན་ནས་ངེས་པར་འཚང་རྒྱ་ཞིང༌། གཞན་ཡང་འདི་ལ་རྟོགས་པའི་རིམ་པས་ས་མཚམས་མང་ངོ༌། །གལ་ཏེ་སྒྱུ་ལུས་མཚན་ཉིད་རྫོགས་པ་གྲུབ་ཀྱང་སྤྱོད་པ་གསུམ་སྤྱོད་རྒྱུ་མ་བྱུང་ན་ནི་འཆི་བ་འབྱུང་སྟེ། འོན་ཀྱང་འཆི་བ་དེ་འོད་གསལ་དོན་དམ་པ་དང་བར་དོ་འབྱུང་བའི་དོད་དུ་ཟུང་འཇུག་གི་སྐུ་འགྲུབ་པས། བར་སྲིད་རང་གི་རྟེན་ལ་མ་བརྟེན་ཡང་བར་དོར་སངས་རྒྱས་ཐོབ་པའི་ཐ་སྙད་འཇོག་གོ །འདི་ལ་དཔེའི་འོད་གསལ་མཐར་ཐུག་ཐོབ་པ་ལ་བདེན་པ་མཐོང་བའི་ཐ་སྙད་སྤྱོད་བསྡུས་སུ་འབྱུང་སྟེ། བདེན་པ་མཐོང་ཡང་ལས་མཐའ་ལ་ཆགས་པ་སོགས་གསུངས་སོ། །སྤྱིར་ཉན་ཐོས་རྣམས་བདེན་པ་མངོན་སུམ་དུ་མཐོང་ཡང་ལས་ཉོན་གྱིས་སྐྱེ་འཆི་འབྱུང་བ་ཡོད་ལ་ཐེག་ཆེན་གྱི་ལུགས་ལ་དེ་མི་འབྱུང་ངོ༌། །ཐེག་ཆེན་གྱི་མདོ་ལས་བདེན་པ་མཐོང་བ་ལ་བསྐལ་པ་གྲངས་མེད་སོགས་འགོར་བར་གསུངས་པ་ནི་ཉན་ཐོས་བཞིན་དུ་ཆོས་ཉིད་མཐོང་བ་ཙམ་གྱིས་བྱེད་ན་འཕྲལ་དུ་འགྲུབ་མོད། གཞན་དོན་ལ་གཙོ་བོར་དམིགས་པས་བདེན་པ་མཐོང་བའི་ཡོན་ཏན་གྱི་ཁྱད་པར་མཐའ་ཡས་པ་ཞིག་སྐད་ཅིག་རེ་རེར་ཐོབ་ནུས་པ་དགོས་པར་ཤེས་ནས་ཚོགས་གཉིས་རྒྱ་ཆེན་པོ་གསོག་པ་ལ་རིང་དུ་ཐོགས་པ་སྟེ། བདེན་པ་མཐོང་ཚུལ་རང་ལའང་ཁྱད་པར་རྨིག་རྗེས་ཀྱི་ཆུ་དང་རྒྱ་མཚོ་བཞིན་ནོ། །དེར་དེ་ཙམ་ཐོགས་པ་འདིར་ཡུད་ཙམ་གྱིས་འགྲུབ་པ་ནི་ཐབས་ལ་མཁས་པའི་ཁྱད་པར་ཉིད་དོ། །དེས་ན་དཔེའི་འོད་གསལ་མཐར་ཐུག་ཐོབ་ནས་བདེན་པ་མཐོང་བ་ངེས་པར་བར་དོ་ཚུན་ལ་འདའ་བ་ཡིན། དོན་གྱི་འོད་གསལ་ཐོབ་ནས་བདེན་པ་མངོན་སུམ་དུ་མཐོང་བ་དེ་ཚེ་འདི་ལ་འདའ་ངེས་པ་ཡིན། བསྐྱེད་རིམ་ཤིན་ཏུ་མཐར་ཕྱིན་ནས་སྣང་མཆེད་ཀྱི་རྟོགས་པ་ཙམ་སྐྱེས་པ་ལ་སྐྱེ་བ་གཅིག་གིས་ཐོགས་པ་ཟེར་ཏེ་སྐྱེ་བ་རྟིང་མ་ལ་ངེས་པར་འཚང་རྒྱ་བ་ཡིན་ནོ། །
བཞི་པ་༼རྡོ་རྗེའི་སྐུའི་མཚོན་དཔེ་༽ནི།
སྒྱུ་མ་ཆུ་ཟླ་མིག་ཡོར་སྨིག་རྒྱུ་དང༌། །
རྨི་ལམ་བྲག་ཅ་མིག་འཕྲུལ་དྲི་ཟའི་གྲོང༌། །
འཇའ་ཚོན་གློག་དང་ཆུ་བུར་མེ་ལོང་གཟུགས། །
རྡོ་རྗེའི་སྐུ་ཡི་མཚོན་དཔེ་བཅུ་གཉིས་སོ། །
དཔེའི་འོད་གསལ་མཐར་ཐུག་ལས་སྐྱེས་པ་སྒྱུ་མའི་ལུས་སམ་རྡོ་རྗེའི་སྐུ་རླུང་སེམས་ཙམ་ལས་གྲུབ་པའི་ལྷ་སྐུ་དེ་མཚོན་བྱེད་ཀྱི་དཔེ་ནི། ཡེ་ཤེས་རྡོ་རྗེ་ཀུན་ལས་བཏུས་པའི་ལུང་ལྟར་ན། ངོ་བོས་མ་གྲུབ་ཀྱང་རྒྱུ་རྐྱེན་ཚོགས་པ་ལྟར་ལས་སྣང་བས་སྒྱུ་མ་ལྟ་བུ་དང༌། གར་ཡང་ཁྱབ་པ་ཆུ་ཟླ་ལྟ་བུ་དང༌། ཤ་རུས་སོགས་བྲལ་ཡང་ལུས་སུ་སྣང་བའི་གཟུགས་བརྙན་མིག་ཡོར་རམ་གྲིབ་མ་ལྟ་བུ་དང༌། སྤྲུལ་པ་སྤྲོ་བསྡུ་མང་པོ་བྱེད་པ་སྨིག་རྒྱུ་ལྟ་བུ་དང༌། རླུང་སེམས་ཙམ་ལས་གྲུབ་པ་རྨི་ལམ་ལྟ་བུ་དང༌། རྣམ་སྨིན་གྱི་ལུས་དང་རྒྱུད་གཅིག་ཀྱང་ཐ་དད་ལྟར་སྣང་བ་བྲག་ཅ་ལྟ་བུ་དང༌། རྟེན་བརྟེན་པའི་དཀྱིལ་འཁོར་དུ་སྣང་བ་དྲི་ཟའི་གྲོང་ཁྱེར་ལྟ་བུ་དང༌། གཅིག་ཡིན་ཀྱང་དུ་མ་སྟོན་པ་མིག་འཕྲུལ་ལྟ་བུ་དང༌། ཁམས་ལྔའི་དྭངས་མ་ལས་གྲུབ་པའམ་ཁ་དོག་གསལ་ལ་མ་འདྲེས་པ་འཇའ་ཚོན་ལྟ་བུ་དང༌། རགས་པའི་ལུས་སྤྲིན་དང་འདྲ་བའི་གསེབ་ན་ཞིང་ཁམས་སྣང་བར་བྱེད་པའི་འོད་གློག་འགྱུ་བ་དང་འདྲ་བས་གློག་ལྟ་བུ་དང༌། སྟོང་པའི་ངང་ལས་རྣམ་རྟོག་མེད་བཞིན་ཐོལ་གྱིས་རང་ཤར་དུ་བསྐྱེད་པ་ཆུ་ལས་ཆུ་བུར་རྡོལ་བ་ལྟ་བུ་དང༌། ཡན་ལག་དང་ཉིང་ལག་ཅིག་ཅར་རྫོགས་པ་མེ་ལོང་གི་གཟུགས་བརྙན་ལྟ་བུ་སྟེ་རྡོ་རྗེའི་སྐུའི་མཚོན་དཔེ་དེ་རེ་རེས་ཀྱང་མཚན་ཉིད་ཀྱི་ཟུར་རེ་རེ་བསྟན་ཏེ་མཚན་ཉིད་བཅུ་གཉིས་ཚང་བའོ། །
ལྔ་པ་༼སྐུའི་དབྱེ་བ་ཁྱད་པར་དང་བཅས་པ་༽ནི།
ཕུང་པོ་མ་ཉམས་ཡེ་ཤེས་སྐུ་ཙམ་སྟེ། །
ཉམས་པ་རིག་པ་འཛིན་པའི་ཡེ་ཤེས་སྐུ། །
ཏིང་འཛིན་མངོན་ཤེས་སྣ་ཚོགས་འགྲོ་དོན་སྤྱོད། །
འདོད་མེད་བདེ་བ་ཆེར་སྤྱོད་ཚེ་ཚད་བརྒལ། །
ཡིད་ཀྱི་ལུས་ཏེ་ཁྱད་པར་བདུན་དང་ལྡན། །
རིག་པ་འཛིན་པ་དང་ཡེ་ཤེས་ཀྱི་སྐུ་ལ་ཁྱད་པར་གང་ཞེ་ན། ཕུང་པོའི་ཟ་མ་ཏོག་མ་ཉམས་པ་ནི་ཡེ་ཤེས་ཀྱི་སྐུ་ཙམ་དང༌། ལས་སམ་ཏིང་ངེ་འཛིན་གྱིས་ཉམས་པ་སྟེ་རྣམ་སྨིན་གྱི་ཕུང་པོའི་རྒྱུན་ཟད་པ་ནི་རིག་པ་འཛིན་པའི་ཡེ་ཤེས་ཀྱི་སྐུ་ཞེས་བྱ་བ་ཡིན་ནོ། །རིག་པ་འཛིན་པ་དེའང་ཏིང་ངེ་འཛིན་ལ་རྟག་ཏུ་གནས་པ་དང༌། མངོན་པར་ཤེས་པ་ལྔ་དང་ལྡན་པ་དང༌། ཞིང་སྣ་ཚོགས་སུ་འགྲོ་བའི་དོན་སྤྱོད་པ་དང༌། འདོད་ཅིང་འཆུམས་པ་མེད་པ་དང༌། འདོད་པ་མཐའ་ཡས་པ་ལ་བདེ་བ་ཆེན་པོར་སྤྱོད་པ་དང༌། ཚེའི་ཚད་ལས་བརྒལ་བ་སྟེ་འཆི་བ་མེད་པ་དང༌། ཡིད་ཀྱི་ལས་པ་སྟེ་རླུང་སེམས་ཙམ་ལས་གྲུབ་པ་བཅས་ཡོན་ཏན་གྱི་ཁྱད་པར་བདུན་དང་ལྡན་པར་བཤད་དོ། །
གཉིས་པ་མི་སློབ་པའི་ཟུང་འཇུག་བཤད་པ་ལ་བདུན། རྟེན་གང་ལ་མངོན་དུ་བྱེད་པ། དུས་གང་གི་ཚེ་ཇི་ལྟར་འགྲུབ་པ། སློབ་པའི་ཡེ་ཤེས་ཀྱི་ངོ་བོ། དེའི་མཚན་ཉིད། ངོ་བོའི་ཡན་ལག དེའི་ཁྱད་ཆོས། ཡོན་ཏན་ཕྲིན་ལས་མདོར་སྨོས་པའོ། །དང་པོ་༼རྟེན་གང་ལ་མངོན་དུ་བྱེད་པ་༽ནི།
ཐ་མལ་སྒོ་གསུམ་འགགས་ནས་ཡེ་ཤེས་སྐུ། །
རྣམ་པ་ཐམས་ཅད་ལོངས་སྐུ་ཆ་མཚུངས་ཀྱི། །
རྟེན་ལ་མི་སློབ་ཟུང་འཇུག་མངོན་དུ་བྱེད། །
ས་དང་པོའི་རྗེས་ཐོགས་སུ་གཉིས་སུ་མེད་པའི་ཡེ་ཤེས་ཀྱི་སྐུ་འགྲུབ། ཐ་མལ་པའི་ལུས་རྩ་ཁམས། ངག་རླུང་སེམས་རྣམ་རྟོག་རྣམས་ནི་སྔར་ནས་འགགས་ཏེ། དེས་ན་ཡེ་ཤེས་ཀྱི་སྐུ་དེའང་ཇེ་བཟང་དུ་སོང་ནས་གཉིས་སུ་མེད་པའི་ཡེ་ཤེས་ཀྱི་ལུས་རྣམ་པ་ཐམས་ཅད་པ་ལོངས་སྤྱོད་རྫོགས་སྐུ་དང་ཕྱོགས་མཚུངས་པ་ཞིག་གི་རྟེན་ལ་མི་སློབ་པའི་ཟུང་འཇུག་མངོན་དུ་བྱེད་དེ་འཚང་རྒྱ་བ་ཡིན་ནོ། །འོན་ཀྱང་མ་དག་པའི་ཕུང་པོ་དེ་དབྱིངས་སུ་ཟད་པ་མ་གཏོགས་བོར་བ་མ་ཡིན་པས། ཚེ་གཅིག་དང་སྐྱེ་བ་གཅིག་ལ་སངས་རྒྱས་མ་ཐོབ་པ་ནི་མ་ཡིན་ནོ། །
གཉིས་པ་༼དུས་གང་གི་ཚེ་ཇི་ལྟར་འགྲུབ་པ་༽ནི།
དུས་ཚོད་ཕྱི་ནང་མངོན་བྱང་མཐར་ཐུག་སྐབས། །
མཆོད་པ་ལྟས་བཅས་རིག་མའི་སྐྱེས་བུ་གྲུབ། །
དུས་ཚོད་ནི་གོང་དུ་བཤད་པ་ལྟ་བུའི་ཕྱི་ནང་གཉིས་ཀྱི་མངོན་བྱང་མཐར་ཐུག་པའི་སྐབས་སུ་ཆོ་འཕྲུལ་དང་མཆོད་པའི་བཀོད་པ་མཐའ་ཡས་ཤིང་ལྟས་ཕུན་སུམ་ཚོགས་པ་དང་བཅས་མ་རྒྱུད་ལས་རིག་མའི་སྐྱེས་བུ་གྲུབ་པ་ཞེས་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པ་སྟེ། འདི་ལ་བཤད་ཚུལ་གྱི་ཁྱད་པར་དུས་འཁོར་ལེའུ་ལས། ཟླ་བ་ཉི་མའི་གཟུགས་ནི་ཟོས་ན་མཁའ་ལ་ཉིན་མོ་དང་ནི་མཚན་མོ་ནམ་ཡང་མིན་པ་ཉིད། །ཐུན་མཚམས་དེ་ནི་ལུས་ཀྱི་དབུས་སུ་རྣལ་འབྱོར་རྣམས་ཀྱི་དུས་ཀུན་བདུད་རྩིའི་གོ་འཕང་ལ་གནས་པའོ། །ཕྱོགས་ཟད་ཟླ་བ་མཁའ་ལ་གནས་པ་ཉི་མའི་གཟུགས་ལ་རོ་ནི་མཉམ་པར་འགྱུར་བ་ཇི་ལྟ་བར། །སྲོག་དང་ཐུར་སེལ་ཟད་པར་གྱུར་ན་གསལ་བར་ཡང་ནི་ལུས་ལ་དངོས་གྲུབ་དུས་སུ་དེ་འགག་གོ། །ཞེས་གསུངས་པས། ཕྱི་རོལ་ཏུ་ཟླ་བ་ཞེས་པ་མཚན་མོའི་ཆ་ཟོས་པ་དེ་འགགས། ཉི་མའི་གཟུགས་ཏེ་ཉིན་མོའི་ཆར་མ་ཞུགས་པ་ནམ་མཁའ་ལ་ཉིན་མོ་དང་མཚན་མོའི་ཆ་གང་ཡང་མིན་པ་ཐོ་རངས་ཀྱི་ཐུན་མཚམས་དེ་ནི་འཚང་རྒྱ་བའི་དུས་ཡིན་ལ། ནང་ལུས་ཀྱི་དབུས་སུ་རྣལ་འབྱོར་པ་རྣམས་ཀྱི་ཆགས་པ་དཀར་པོའི་ཕྱོགས་ཀྱི་ཆ་ཟད་ཆགས་བྲལ་ནག་པོའི་ཆ་ལ་མ་ཞུགས་པ་དུས་ཀུན་ཏུ་བདུད་རྩི་ཟླ་བའི་གོ་འཕང་ཆ་བཅུ་དྲུག་པ་ལ་གནས་པའི་དུས་སུ་འཚང་རྒྱའོ། །དཔེར་ན་དཀར་ནག་གི་ཆ་གཉིས་ཀ་ཟད་པའི་མཐའ་གནམ་སྟོང་གི་ཆ་ཟད་དཀར་པོའི་ཚེས་གཅིག་ལ་མ་ཞུགས་པའི་དུས་སུ་ཟླ་བ་ནམ་མཁའ་ལ་གནས་པ་ཉི་མའི་གཟུགས་ལ་རོ་མཉམ་པར་འགྱུར་བ་ཇི་ལྟ་བར་སྟེང་སྲོག་ཉི་མ་དང༌། འོག་ཐུར་སེལ་ཟླ་བ་གཉིས་རོ་མཉམ་པར་གྱུར་ནས་འགགས་པའི་དུས་ཕྱི་ནང་གི་ཆ་བཅུ་དྲུག་པའི་སྐབས་དེར་འཚང་རྒྱ་བར་གསུངས་སོ། །ཇི་ལྟར་འགྲུབ་པའི་ཚུལ་ཡང་དེ་ཉིད་ལས་རྒྱས་པར་གསུངས་ཤིང༌། དེ་དང་ཕྱོགས་མཐུན་པར་རྒྱུད་སྡེ་གཞན་ལས་ཀྱང་མང་དུ་བཤད་དེ། སམྦུ་ཊིའི་བརྟག་པ་བཅུ་པ་ལས། དེ་ནས་གང་དུ་རིག་མའི་སྐྱེས་བུ་གྲུབ་པ་དེར་འདི་ལྟ་བུའི་ཕུན་སུམ་ཚོགས་པ་འབྱུང་སྟེ། ས་འདི་དག་དགའ་ཞིང་མགུ་ལ་རངས་པས་རྣམ་པ་དྲུག་ཏུ་གཡོས་ནས་བདུད་ཀྱི་གནས་སུ་ཆ་ལང་ལྟ་བུའི་སྒྲ་གྲགས་པ་དང༌། ཕྱོགས་བཅུར་བསྐལ་པའི་མེ་ལྟ་བུའི་སྐར་མདའ་ལྟུང་བ་དང༌། རྒྱ་མཚོ་ཆེན་པོ་འཁྲུགས་པའི་སྒྲ་དང༌། ཐམས་ཅད་དུ་གནམ་རྡོ་ལྷུང་བ་དང༌། དེ་ཉིད་བསྐལ་པའི་མེའི་གཟུགས་ལྟ་བུའི་ཡེ་ཤེས་ཀྱི་མེའི་སྣང་བ་འབར་བ་དང༌། ཕྱག་རྒྱའི་སྐྱེ་གནས་ཀྱི་སྙིང་པོར་ཁམས་གསུམ་ཐམས་ཅད་དུ་སྣང་བ་དང༌། ཚངས་པ་དང༌། ཁྱབ་འཇུག་དང༌། ཆུ་བདག་དང༌། བརྒྱ་བྱིན་དང༌། དྲག་པོ་དང༌། མེ་དང༌། སྟོབས་བཟང་པོ་དང༌། ཉི་མ་དང༌། ཟླ་བ་དང༌། གནོད་སྦྱིན་དང༌། གྲུབ་པ་དང༌། དྲི་ཟ་དང༌། མིའམ་ཅི་དང༌། ལྟོ་འཕྱེ་དང༌། ལྷའི་མཆོག་དང༌། རིག་པ་འཛིན་པ་དང༌། ཆུས་བྱུང་བ་ལ་སོགས་པ་གང་ཞིག་གཞན་ཡང་སུམ་ཅུ་རྩ་གསུམ་དུ་གནས་པའི་ལྷ་རྣམས་དེར་འོང་ནས་ཡང་དག་པར་དགའ་བས་མེ་ཏོག་གིས་མཆོད་པར་བྱེད། པི་ཝཾ་དང༌། གླིང་བུ་དང༌། མུ་ཀུཎྜ་དང༌། དུང་དང༌། ཟངས་དུང་དང༌། གཎྜི་དང༌། པ་ཊ་ཧ་དང༌། རྫ་རྔས་ནམ་མཁར་གནས་ཏེ་དེར་རྟག་ཏུ་མཆོད་པར་བྱེད་དོ། །ལྷའི་བུ་མོ་དང་རིག་པ་འཛིན་པའི་རྒྱལ་པོའི་བུ་མོ་ཐམས་ཅད་ཀྱིས་གར་བྱེད་པ་དང༌། སིལ་སྙན་དུ་མ་བྱེད་པ་དང༌། མིའམ་ཅི་དང་གནོད་སྦྱིན་གྱིས་གླུ་ལེན་པར་བྱེད་ཅིང་གར་བྱེད་པ་དང༌། དེ་ལ་དགའ་བ་དང་བཅས་པས་རྒྱལ་བ་རྒྱལ་བ་ཞེས་བྱ་བའི་སྒྲས་རྟག་ཏུ་རོལ་པར་བྱེད་པ་དང༌། གང་ཞིག་གྲུབ་པ་ནམ་མཁར་གནས་པའི་ལྷ་རྣམས་ཀྱིས་ནི་ལེགས་སོའི་རྣམ་པ་རབ་ཏུ་གསོལ་བར་མཛད་དོ། །གང་ཞིག་དགའ་ལྡན་དུ་གནས་པའི་ལྷ་རབ་མཆོག་དང༌། གང་ཞིག་ལྷའི་བུ་དང༌། རིག་པ་འཛིན་པ་དང༌། འོག་མིན་གྱི་བར་དུ་སོང་ནས་ཕྱག་འཚལ་ཞིང་མེ་ཏོག་སྣ་ཚོགས་ཀྱི་རྣམ་པ་དང༌། དྲི་སྣ་ཚོགས་ཀྱི་ཆར་དང༌། བདུག་པ་སྣ་ཚོགས་ཀྱི་ཁྱད་པར་གྱིས་གུས་པའི་ཚུལ་གྱིས་མཆོད་པར་བྱེད་དོ། །གཞན་ཡང་ཁྱོད་ལ་རྒྱས་པར་བཤད་པའི་ཚུལ་གྱིས་ཅི་ཞིག་དགོས་ཏེ། བསྒྲུབ་པར་བྱ་བའི་བསོད་ནམས་ཀྱིས་ཁམས་གསུམ་དུ་སྐྱེས་པའི་མཆོད་པ་དེ་རྣམས་ཀྱིས་མཆོད་པར་བྱེད་དོ། །ཞེས་གསུངས་པ་སོགས་མང་དུ་འབྱུང་བ་ལྟར་རོ། །
གསུམ་པ་༼སློབ་པའི་ཡེ་ཤེས་ཀྱི་ངོ་བོ་༽ནི།
ཅེས་པ་སྟེ། ལུགས་འདིར་སྐུ་དང་ཡེ་ཤེས་གཉིས་ཀའི་ངོ་བོ་ཁྱབ་ཅིང་རྟག་པ་སྟེ་དེ་གཉིས་ཀའང་ཆོས་ཐམས་ཅད་ལ་ཉེ་རིང་མེད་ཅིང་གནས་འདི་ན་ཡོད་ཀྱི་གཞན་ན་མེད་དོ་ཞེས་སོགས་དབྱེ་བ་མེད་པས་དངོས་པོ་ཐམས་ཅད་ལ་ཁྱབ་པ་དང༌། ངོ་བོ་རིགས་མི་འདྲར་འགྱུར་བ་དང་རྒྱུན་ཆད་པ་གཏན་མི་སྲིད་པས་རྟག་པའོ། །དེའང་སྐུ་དང་ཡེ་ཤེས་ངོ་བོ་གཅིག་ལ་ལྡོག་པ་ཐ་དད་པ་ཡིན་པ་དང༌། ཡན་ལག་བདུན་གྱི་ཡེ་ཤེས་ཀྱི་སྐུའང་ཤེས་པ་ཁོ་ནར་བཞེད་པ་འདི་ནི་ཐུན་མོང་མ་ཡིན་པའོ། །ཁ་ཅིག་སྟོང་པ་ཉིད་ཙམ་ཁྱབ་པ་དང་རྟག་པར་འདོད་ཀྱི་སྐུ་ཁྱབ་རྟག་ཏུ་མི་འདོད། གཞན་དག་གིས་ཁྱབ་པའི་དོན་སྤྲུལ་པ་གང་དགོས་སུ་འབྱུང་བ་ལ་འཆད་དེ། གཉིས་ཀས་ཀྱང་ལོངས་སྤྱོད་རྫོགས་སྐུ་འབྱུང་གྱུར་གྱི་ལུས་ཕྲ་བ་ཞིག་ཏུ་འདོད་པར་སྣང་ངོ༌། །འབྱུང་བ་དང་འབྱུང་གྱུར་ལ་རྒྱུན་གྱིས་རྟག་པ་གཏན་མི་སྲིད། མེད་པར་དགག་པའི་མཚན་ཉིད་ཅན་ཙམ་ཆོས་སྐུའི་ཆ་ཤས་སུ་འཇོག་པའི་སྐབས་སུ་ཡོད་མོད་ཀྱི། ཡན་ལག་བདུན་ལྡན་གྱི་སྐུ་ཁྱབ་རྟག་ཏུ་བཞག་པས་དེའང་མ་ཡིན་ཏེ། མེད་དགག་ལ་ཡན་ལག་བདུན་བརྩི་རྒྱུ་མེད་པའི་ཕྱིར། དེས་ན་ལུགས་དེ་གཉིས་ནི་ཁྱབ་རྟག་གི་མིང་ཙམ་ཐོས་ཀྱང་དོན་མ་ཤེས་པའོ། །
བཞི་པ་༼དེའི་མཚན་ཉིད་༽ནི།
ཞེས་པ་སྟེ། དེའི་མཚན་ཉིད་ནི་ཟུང་འཇུག་ཆེན་པོ་སྟེ། སྤངས་རྟོགས་ཆེན་པོ་དང་ལྡན་པའོ། །དེ་ལ་སྤངས་པ་ཆེན་པོ་ནི་བག་ཆགས་དང་བཅས་པའི་སྒྲིབ་པ་མཐའ་དག་གདོད་ནས་འགགས་པར་གཟིགས་པ་སྟེ། གཟུངས་ཀྱི་དབང་ཕྱུག་གིས་ཞུས་པའི་མདོར། བྲལ་བ་བློ་ཡི་ཟད་པ་མ་ཡིན་ཏེ། །གདོད་ནས་ཟད་པ་དེ་ཕྱིར་ཟད་ཅེས་བྱ། །ཞེས་སོ། །རྟོགས་པ་ཆེན་པོ་ནི་པྲ་ཕབ་པའི་སྣང་བརྙན་ལ་སོགས་པ་ལྟར་འཁོར་འདས་གཞི་ལམ་སོགས་ཆོས་ཐམས་ཅད་མ་བརྟགས་པར་མཁྱེན་པའོ། །
ལྔ་པ་༼ངོ་བོའི་ཡན་ལག་༽ལ་གཉིས། མདོར་བསྟན། རྒྱས་བཤད་དོ། །དང་པོ་༼མདོར་བསྟན་༽ནི།
ཟུང་འཇུག་གི་ཡན་ལག་གམ་ཡོན་ཏན་གྱི་མཚན་ཉིད་རྣམ་གྲངས་དུ་མར་གསུངས་ཀྱང་བསྡུ་ན་སུམ་ཅུ་རྩ་དགུར་འདུའོ། །
གཉིས་པ་༼རྒྱས་བཤད་༽ལ་ལྔ། ཡན་ལག་བདུན། ཡོན་ཏན་བརྒྱད། རོ་མྱོང་བརྒྱད། དབང་ཕྱུག་བརྒྱད། ཕྲ་ཡང་ལ་སོགས་བརྒྱད་དོ། །དང་པོ་༼ཡན་ལག་བདུན་༽ནི།
ལོངས་སྤྱོད་རྫོགས་དང་ཁ་སྦྱོར་བདེ་བ་ཆེ། །
རང་བཞིན་མེད་དང་སྙིང་རྗེ་རྒྱུན་མི་འཆད། །
འགོག་མེད་ཡན་ལག་དབང་གི་ཡེ་ཤེས་ཉིད། །
ལམ་དུས་གོམས་པས་སྐུ་ཡང་བདུན་ལྡན་འཐོབ། །
དེའང་སློབ་དཔོན་ཆེན་པོ་ངག་དབང་གྲགས་པས། ལོངས་སྤྱོད་རྫོགས་དང་ཁ་སྦྱོར་བདེ་ཆེན་རང་བཞིན་མེད། །སྙིང་རྗེས་ཡོངས་གང་རྒྱུན་མི་འཆད་དང་འགོག་པ་མེད། །ཅེས་གསུངས་པ་ལྟར་བདུན་གྱི་དང་པོ་ནི། ལོངས་སྤྱོད་རྫོགས་པ་སྟེ། མཚན་དཔེ་ཡོངས་སུ་རྫོགས་པའོ། །གཉིས་པ་ནི། ཁ་སྦྱོར་ཏེ་རང་སྣང་གི་རིག་མ་དང་མཉམ་པར་སྦྱོར་བའོ། །གསུམ་པ་ནི། བདེ་ཆེན་ཏེ་རང་བཞིན་ལྷན་སྐྱེས་ཀྱི་བདེ་བའི་ངོ་བོར་གནས་པའོ། །བཞི་པ་ནི། རང་བཞིན་མེད་པ་སྟེ་སྤྲོས་པ་ཐམས་ཅད་དང་བྲལ་བའི་སྟོང་པའོ། །ལྔ་པ་ནི། སེམས་ཅན་རྣམས་ལ་དམིགས་པ་མེད་པའི་སྙིང་རྗེ་དང་རྟག་ཏུ་ལྡན་པའོ། །དྲུག་པ་ནི། རྒྱུན་མི་འཆད་པ་སྟེ་སྐུ་དང་ཡེ་ཤེས་གཉིས་ཅར་རྒྱུན་གྱིས་རྟག་པའོ། །བདུན་པ་ནི། འགོག་པ་མེད་པ་སྟེ་ཐུགས་སྣང་མེད་ཀྱི་འགོག་པ་ལ་འཇུག་པ་དང༌། གཟུགས་སྐུ་རེ་ཞིག་རྒྱུན་ཆད་པའི་འགོག་པ་མེད་པའོ། །དེའང་དབང་དུས་སུ་དབང་གི་ཡེ་ཤེས་ཀྱང་ཡན་ལག་བདུན་ལྡན་དང༌། ལམ་གྱི་དུས་སུ་བསྐྱེད་རྫོགས་གཉིས་ལའང་དེ་ལྟར་བསྒོམས་པས་སངས་རྒྱས་ཀྱི་སྐུའང་ཡན་ལག་བདུན་ལྡན་དུ་ཐོབ་ཅེས་པ་ནི། སྤྱིར་རྒྱུད་གཞུང་ཐམས་ཅད་ཀྱི་དགོངས་པ་དང༌། ཁྱད་པར་སློབ་དཔོན་ཆེན་པོ་ཡེ་ཤེས་ཞབས་རྗེས་འབྲང་དང་བཅས་པས་རྩལ་དུ་བཏོན་པའོ། །
གཉིས་པ་༼ཡོན་ཏན་བརྒྱད་༽ནི།
ཁམས་དྲུག་ཉི་ཟླ་བཅས་དག་པས་ཡོན་ཏན་བརྒྱད་དེ། སའི་ཁམས་རང་སར་དག་པས་སྟོབས་མཐའ་ཡས་པར་འགྱུར་བ་དང༌། ཆུའི་ཁམས་དག་པས་ནད་ལ་སོགས་པའི་སྐྱོན་ནམ་ཡང་མེད་པ་དང༌། མེ་ཁམས་དག་པས་སངས་རྒྱས་ཀྱི་ཞིང་ཐམས་ཅད་འོད་ཀྱིས་ཁྱབ་པ་དང༌། རླུང་ཁམས་དག་པས་རྫུ་འཕྲུལ་ཡིད་ལྟར་མགྱོགས་པས་འགྲོ་བ་དང༌། ནམ་མཁའི་ཁམས་དག་པས་གར་ཡང་ཕྱིན་པ་དང༌། ཉི་མ་སྟེ་དམར་ཆ་དག་པས་སྤྲུལ་པ་སྣ་ཚོགས་སྟོན་པ་དང༌། ཟླ་བ་སྟེ་ཁུ་བ་དག་པས་བདེ་བ་ཆེན་པོས་ཐུགས་རྒྱུད་གང་བ་དང༌། རྣམ་ཤེས་ཀྱི་ཁམས་དག་པས་དུས་ཐམས་ཅད་དུ་བདེ་སྟོང་གི་ཡེ་ཤེས་ལས་མ་གཡོས་ཤིང་དུས་གསུམ་དུ་ཆགས་ཐོགས་མེད་པའི་ཡེ་ཤེས་འཇུག་གོ༌།འདི་ནི་ཟུང་འཇུག་གི་ཡོན་ཏན་ཡིན་ལ་སྲེད་མེད་ཀྱི་བུའི་སྟོབས་དང༌། ཟོ་མདོག་བདེ་བ་དང༌། གཟི་བརྗིད་ཆེ་བ་དང༌། གཡང་ས་ལ་སོགས་པས་མི་གནོད་པ་དང༌། མི་སྣང་བ་དང༌། སྤྲུལ་པ་ཅི་རིགས་པར་སྟོན་པ་དང༌། གྲིབ་མ་མེད་པ་དང༌། མངོན་ཤེས་ལྔ་ཅི་རིགས་པ་ཐོབ་པ་རྣམས་ས་སོགས་ཀྱི་ཡོན་ཏན་དུ་བཤད་པ་ནི་ཐུན་མོང་གི་དངོས་གྲུབ་ཀྱི་ཡོན་ཏན་དུ་གཟུང་ངོ༌། །
གསུམ་པ་༼རོ་མྱོང་བརྒྱད་༽ནི།
རྟག་པ་མི་གདུང་བསིལ་དང་གཅིག་པ་བདེ། །
དྲི་མེད་དགའ་བ་ཡིད་དང་རོ་བརྒྱད་མྱོང༌། །
དེའང་འཇམ་དཔལ་ཞལ་ལུང་ལས། དེ་ནས་མཐའ་མེད་འཁོར་བའི་བར། །རྟག་པ་དང་ནི་མི་གདུང་དང༌། །བསིལ་བ་དང་ནི་གཅིག་པ་དང༌། །བདེ་བ་དང་ནི་དྲི་མེད་དང༌། །དགའ་བ་དང་ནི་ཡིད་དང་བ། །འདི་ནི་བདེ་ཆེན་རོ་བརྒྱད་མྱོང༌། །ཞེས་གསུངས་པས། འཁོར་བ་ཇི་སྲིད་བར་དུ་གནས་པའི་ཕྱིར་རྟག་པ་དང༌། གཟུང་བ་ལ་སོགས་པའི་རྟོག་པས་མ་གོས་པའི་ཕྱིར་ན་གདུང་བ་མེད་པ། མི་སློབ་པའི་ཟུང་འཇུག་ལ་ཤེས་སྒྲིབ་ཀྱི་ཚ་གདུང་མེད་པ་དང༌། སློབ་པའི་ཟུང་འཇུག་ལའང་གཉིས་སྣང་རགས་པ་འགགས་པས་ན་བསིལ་བ་དང༌། བདེན་གཉིས་དབྱེར་མེད་དང་སྲིད་ཞི་མཉམ་པ་ཉིད་དུ་གྱུར་པས་གཅིག་པ་དང༌། སེམས་འགྱུར་བ་མེད་པའི་བདེ་བ་དང༌། ཕྱིན་ཅི་ལོག་གི་འཁྲུལ་པ་དང་བྲལ་བས་དྲི་མ་མེད་པ་དང༌། ཟབ་གསལ་དབྱེར་མེད་ལས་མི་འདའ་བའི་འགྲོ་དོན་མཛད་པའི་ཕྱིར་དགའ་བ་དང༌། ཇི་ལྟ་བ་དང་ཇི་སྙེད་པ་མཁྱེན་པས་ཆོས་ཉིད་དང་སེམས་ཅན་ལ་རྟག་ཏུ་མཉམ་པར་འཇོག་པས་ཡིད་དང་བའམ་ཡིད་དགའ་བའོ། །
བཞི་པ་༼དབང་ཕྱུག་བརྒྱད་༽ནི།
གསང་གསུམ་རྫུ་འཕྲུལ་ཀུན་འགྲོ་གནས་དང་འདོད། །
སྐྱེད་པའི་དབང་ཕྱུག་་་་་་། །
ཅེས་ཚིག་བསྡུས་པའི་གསང་གསུམ་སོགས་སོ་སོར་བཀྲལ་ན། སྒྲོན་གསལ་དུ། སྐུ་ཡི་དབང་ཕྱུག་དང་ནི་གསུང་གི་དབང་ཕྱུག་དང༌། །དེ་བཞིན་དུ་ནི་ཐུགས་ཀྱི་དབང་ཕྱུག་དང༌། །རྫུ་འཕྲུལ་ཀུན་འགྲོ་གནས་ཀྱི་དབང་ཕྱུག་དང༌། །ཅི་འདོད་བསྐྱེད་དང་ཡོན་ཏན་བརྒྱད་པའོ། །ཞེས་ལུང་དྲངས་ཏེ། སྐུ་དཔག་ཏུ་མེད་པ་ཅིག་ཅར་སྟོན་པ་སྐུའི་དབང་ཕྱུག་དང༌། སེམས་ཅན་ཐམས་ཅད་ཀྱི་སྐད་དུ་ཆོས་ཅིག་ཅར་སྟོན་པ་གསུང་གི་དབང་ཕྱུག་དང༌། རྟོག་པ་མེད་བཞིན་དུ་ཤེས་བྱ་ཐམས་ཅད་མཁྱེན་པ་ཐུགས་ཀྱི་དབང་ཕྱུག་དང༌། ལྷུན་གྱིས་གྲུབ་པའི་རྫུ་འཕྲུལ་མཐའ་ཡས་པ་སྟོན་པ་རྫུ་འཕྲུལ་གྱི་དབང་ཕྱུག་དང༌། ཡུལ་དུས་གནས་སྐབས་ཐམས་ཅད་དུ་ཁྱབ་པ་ཀུན་འགྲོའི་དབང་ཕྱུག་དང༌། སྟོབས་སོགས་ཡོན་ཏན་གྱི་གནས་སུ་གྱུར་པས་གནས་ཀྱི་དབང་ཕྱུག་དང༌། བཞེད་པ་ཙམ་གྱིས་དོན་ཐམས་ཅད་འགྲུབ་པ་ནི་འདོད་པའི་དབང་ཕྱུག་དང༌། གདུལ་བྱ་མུ་མེད་པ་རྣམས་ལ་བྱང་ཆུབ་གསུམ་པོ་རྒྱུད་ལ་སྐྱེ་བར་མཛད་པ་ནི་སྐྱེད་པའི་དབང་ཕྱུག་སྟེ། དེ་རྣམས་ལ་དབང་འབྱོར་བས་དབང་ཕྱུག་གོ །
ལྔ་པ་༼ཕྲ་ཡང་ལ་སོགས་བརྒྱད་༽ནི།
ཞེས་པ་སྟེ། ཕྲ་ཡང་ལ་སོགས་པའི་ངོ་བོ་ནི་གོང་དུ་བཤད་ཟིན་པ་དེ་ཉིད་ཡིན་ལ། འོན་ཀྱང་ཁྱད་པར་ནི་གོང་ནས་གོང་དུ་འཕགས་པའི་ཕྱིར་སྐབས་འདིར་ནི་བསམ་ལས་འདས་པའི་རང་བཞིན་ཅན་དུ་ཤེས་པར་བྱའོ། །
དྲུག་པ་དེའི་ཁྱད་ཆོས་བཤད་པ་ལ་གཉིས། རྟེན་སྐུ་དང༌། བརྟེན་པ་ཡེ་ཤེས་སོ། །དང་པོ་༼རྟེན་སྐུ་༽ལ་ལྔ། སྐུའི་ཞིང༌། ངོ་བོ། དབྱེ་བ། བྱེ་བྲག་སྐུ་གསུམ་མམ་སྐུ་བཞིའི་དོན། ཁྱད་པར་རིགས་ཀྱི་དབྱེ་བའོ། །དང་པོ་༼སྐུའི་ཞིང་༽ནི།
སྤྲོས་པ་ཀུན་བྲལ་སྟོང་ཉིད་སངས་རྒྱས་ས། །
རྡོ་རྗེ་བཙུན་མོའི་བྷ་ག་འཚང་རྒྱའི་གནས། །
སྤྱིར་གང་དུ་འཚང་རྒྱ་བའི་གནས། ལམ་ཐུན་མོང་གི་སྐབས་སུ་བཤད་པ་ལྟར་ན་སྣ་ཚོགས་པར་འབྱུང་མོད་ཀྱི་དོན་དམ་པར་གསང་བ་ཆེན་པོའི་ཚུལ་ནི། རྒྱུད་རྡོར་ཕྲེང་ལས། ཨེ་ནི་གསང་བ་མཁའ་དབྱིངས་དང༌། །བྷ་ག་ཆོས་འབྱུང་པདྨ་ལ། །རྣལ་འབྱོར་སེང་གེའི་གདན་ལ་བཞུགས། །མཆོག་ཏུ་རྨད་བྱུང་སྟོན་པར་མཛད། །ཅེས་སངས་རྒྱས་ཀྱི་ཞིང་དང༌། དོན་དམ་པའི་མཁའ་དབྱིངས་དང༌། བཙུན་མོའི་བྷ་ག་དང༌། ཆོས་འབྱུང་དང༌། སེང་གེའི་ཁྲི་ལ་སོགས་པའི་མིང་གི་རྣམ་གྲངས་མང་པོས་གསུངས་པ། སྤྲོས་པ་ཀུན་བྲལ་བའི་སྟོང་ཉིད་རྣམ་པ་ཐམས་ཅད་དུ་སངས་རྒྱས་ཀྱི་སའམ། རྡོ་རྗེ་བཙུན་མོའི་བྷ་ག་དང་གསང་བ་ཞེས་བྱ་བའི་མིང་ཅན་དེ་ཡིན་ཏེ། དཔལ་སམྦུ་ཊི་ལས་ཀྱང༌། རིག་མའི་སྐྱེས་བུ་གྲུབ་པ་ནི། གང་དུའང་མི་གནས། གང་དུའང་མི་འགྲོ། ཐོག་མ་དང་ཐ་མ་དང་དབུས་དང་བྲལ་བ། གཉིས་སུ་མེད་པ་གནས་གསུམ་དུ་སྣང་བ་ཐམས་ཅད་དུ་སོན་པ་ཞེས་གསུངས་པས། དེས་ན་དེའི་ཞིང་ལ་ཕྱོགས་ཆ་དང༌། ཕྱོགས་བཅུའི་འཇིག་རྟེན་གྱི་ཁམས་ལ་ཉེ་རིང་གི་དབྱེ་བ་ནི་མེད་དོ། །གོང་དུ་བཤད་པ་ལྟར་ཀུན་ཏུ་ཁྱབ་པ། སྤྲོས་པ་དང་བྲལ་བའི་ཡེ་ཤེས་རྣམ་པ་ཐམས་ཅད་པ་དེ་ཉིད་ཞིང་གི་སྣང་བར་ཤར་བའི་དག་སྣང་འབའ་ཞིག་ཡིན་པས་སོ། །ཡེ་ཤེས་ཀྱི་གཟིགས་པ་འཇུག་ཅིང་འགྲོ་བའི་དོན་སྤྱོད་པའི་ཞིང་ནི་འཇིག་རྟེན་གྱི་ཁམས་ཐམས་ཅད་པ་ཡིན་ནོ། །མ་དག་པའི་ཞིང་དུ་སངས་རྒྱས་ཀྱི་སྣང་བ་འབྱུང་བ་ན་དེའང་ཞིང་དངོས་སུ་འཇོག་མོད། གཙོ་བོར་ས་ཐོབ་པའི་བྱང་ཆུབ་སེམས་དཔའི་ཏིང་ངེ་འཛིན་གྱི་སྤྱོད་ཡུལ་གྱི་གཟུགས་བརྙན་ཏེ། རྡུལ་གཅིག་གི་སྟེང་ན་རྡུལ་སྙེད་ཀྱི་སངས་རྒྱས་བཞུགས་པར་གསུངས་པའང་འདིའི་སྣང་བ་ཡིན་ལ། མདོ་དགོངས་འགྲེལ་ལས། ཤིན་ཏུ་རྣམ་པར་དག་ཅིང་དབང་སྒྱུར་བའི་རྣམ་པར་རིག་པའི་མཚན་ཉིད་ཅེས་གཞལ་ཡས་ཁང་ལ་བཤད་པའང་འདིའོ། །དེས་ན་དོན་དམ་པར་སངས་རྒྱས་རྣམས་ཞིང་ཁམས་ཐ་དད་པར་བལྟ་བར་མི་བྱའོ། །
གཉིས་པ་༼ངོ་བོ་༽ནི།
སྐུ་ཡི་ངོ་བོ་ནི་ཡེ་ཤེས་ཀྱི་དཀྱིལ་འཁོར་ཡིན་ཏེ། གང་ཟག་གཅིག་ཉིད་མངོན་པར་བྱང་ཆུབ་པ་ན་ཕུང་ཁམས་སྐྱེ་མཆེད་གནས་འགྱུར་བའི་ལྷ་སུམ་ཅུ་སོ་བདུན་ནམ། རྩ་ཁམས་ཀྱི་རང་བཞིན་གནས་འགྱུར་བའི་ལྷ་དྲུག་ཅུ་རྩ་གཉིས་ལྟ་བུ་ཡེ་ཤེས་ཀྱི་དཀྱིལ་འཁོར་མ་ལུས་པ་ཅིག་ཅར་དུ་འགྲུབ་པ་ཡིན་ནོ། །སྐུ་བཞི་སོ་སོའི་ངོ་བོ་ནི་འོག་ཏུ་འཆད་པར་འགྱུར་རོ། །
གསུམ་པ་༼དབྱེ་བ་༽ལ། སྐུ་གཅིག་ནས་བཅུ་དྲུག་གི་བར་རྣམ་པར་དབྱེ་བ་ལ་བདུན་གྱི་དང་པོ་ནི།
ཞེས་པ་སྟེ། འབྲས་བུའི་རྒྱུད་དེ་ཉིད་ཀྱང་ཟག་པ་མེད་པའི་ཆོས་ཚོགས་པས་ན་ཀཱ་ཡ་ཞེས་པ་ཚོགས་པའམ། སྐུ་ལའང་འཇུག་སྟེ། འཇམ་དཔལ་གྱི་ལྟ་འདོད་མདོར་བསྟན་ལས། གོང་བུ་ཕུང་པོ་དེ་བཞིན་སྐུ། །ཡང་དག་བསགས་པར་ཡོངས་སུ་བསྒྲགས། །ཞེས་གསུངས་པ་ལྟར་རོ། །སྐུ་དེའི་རྣམ་པར་དབྱེ་བའང་གཅིག་ནས་ལྔའི་བར་དང༌། གཞན་ཡང་དྲུག་དང་བཅུ་དྲུག་ལ་སོགས་པའི་དབྱེ་བའང་གསུངས་ཏེ། འཇམ་དཔལ་གྱི་ལྟ་བའི་འདོད་པ་མདོར་བསྟན་ལས། སངས་རྒྱས་ཤཱཀྱ་སེང་གེ་ཡིས། །སེམས་ཅན་བསམ་པའི་དབང་དག་གིས། །སྐུ་ནི་གཅིག་གཉིས་གསུམ་དང་ནི། །བཞི་དང་ལྔ་རུ་གསུངས་པ་སྟེ། །ཞེས་དང༌། དེ་ལས་སྐུ་གཅིག་ནི། སངས་རྒྱས་ཐོག་མ་ཐ་མ་མེད། །དང་པོའི་སངས་རྒྱས་རིས་མེད་པ། །ཡེ་ཤེས་མིག་གཅིག་དྲི་མ་མེད། །དེ་བཞིན་གཤེགས་པ་ཡེ་ཤེས་སྐུ། །ཞེས་གསུངས་ཏེ། རྣམ་པ་ཐམས་ཅད་པའི་སྟོང་པ་ཉིད་དང་མཆོག་ཏུ་མི་འགྱུར་བའི་བདེ་བ་ཟུང་དུ་འཇུག་པའི་ཡེ་ཤེས་གཅིག་གི་ངོ་བོ་ཡིན་ལ། དེ་ཉིད་གདོད་མ་ནས་འཁོར་བའི་གནས་སྐབས་སུ་ཡང་རིགས་མི་འགྱུར་བར་གནས་པའི་ཕྱིར་དང༌། སངས་རྒྱས་རང་སྣང་གི་སྐུ་ནི་གཅིག་པོ་འདི་ཉིད་ཡིན་པའི་ཕྱིར་ན་དོན་ལ་ཟུང་འཇུག་གི་སྐུ་གཅིག་པུ་ཉིད་དོ། །
གཉིས་པ་༼སྐུ་གཉིས་༽ནི།
ཞེས་པ་སྟེ། སྔ་མ་ལས། ཇི་ལྟར་གཟུགས་ཀྱི་སྐུ་དང་ནི། །དེ་ལྟར་སངས་རྒྱས་ཆོས་སྐུ་སྟེ། །སེམས་ཅན་བསམ་པའི་དབང་གི་ཕྱིར། །བསྟན་བཅོས་སྐྱབས་གནས་གསུམ་པོས་གསུངས། །ཞེས་པ་སྟེ། སངས་རྒྱས་རང་སྣང་ཁོ་ནས་བསྡུས་པ་ཆོས་ཀྱི་སྐུ་དང༌། གདུལ་བྱ་གཞན་གྱི་སྣང་བས་བསྡུས་པ་གཟུགས་ཀྱི་སྐུ་གཉིས་སོ། །
གསུམ་པ་༼སྐུ་གསུམ་༽ནི།
ཞེས་པ་སྟེ། དེ་ཉིད་ལས། ཐུགས་གསུང་སྐུ་ཡི་དབྱེ་བ་ཡིས། །སྐུ་གསུམ་དུ་ནི་རབ་ཏུ་བསྒྲགས། །ཞེས་འབྱུང་བས། ཐུགས་རྣམ་པར་མི་རྟོག་པ་ཆོས་སྐུ། གསུང་གཞོམ་མེད་ཀྱི་རང་སྒྲ་ལོངས་སྐུ། སྐུ་རྣམ་པ་ཐམས་ཅད་པ་སྤྲུལ་པའི་སྐུའམ། ཡང་ན་སྟོང་པ་ཆོས་སྐུ། བདེ་བ་ལོངས་སྐུ། གསལ་སྣང་སྤྲུལ་པའི་སྐུར་བཤད་པ་དང༌། གདུལ་བྱ་ལ་སྣང་བའི་གཟུགས་བརྙན་དེ་ལས་མཚན་དཔེས་བརྒྱན་པའི་སྤྲུལ་པའི་སྐུ་ནས། རི་བོ་དང་རྩི་ཤིང་ལ་སོགས་པའི་གཟུགས་སུ་སྣང་བས་སེམས་ཅན་ལ་ཕན་བདེ་སྟེར་ཚད་ཀྱི་གཟུགས་ཀྱི་བརྙན་པོ་རྣམས་ནི་སྐུ་རྡོ་རྗེ་སྤྲུལ་སྐུ་དང༌། གསུང་རབ་ཡན་ལག་བཅུ་གཉིས་ནས་ཤེས་བྱའི་སྒྲ་བརྙན་རྣམ་པ་ཐམས་ཅད་པར་སྣང་བ་ནི་གསུང་རྡོ་རྗེ་ལོངས་སྐུ་དང༌། མི་འགྱུར་བའི་བདེ་བ་དང་རྣམ་པ་ཀུན་ལྡན་གྱི་སྟོང་ཉིད་ཟུང་འཇུག་གི་སྐུ་ནི་ཐུགས་རྡོ་རྗེ་ཆོས་སྐུའོ། །ཡང༌། སངས་རྒྱས་ཆོས་དགེ་འདུན་གསུམ་ལ་སྐུ་གསུམ་དུ་བཤད་པའང་ཡོད་དེ་རྡོ་རྗེ་གསུམ་གྱི་ཁོངས་སུ་འདུ་བ་ཉིད་དོ། །
བཞི་པ་༼སྐུ་བཞི་༽ནི།
ཞེས་པ་སྟེ། སྐུ་གསུམ་ལ་ལྷན་ཅིག་སྐྱེས་པ་ངོ་བོ་ཉིད་སྐུའམ། བདེ་བ་ཆེན་པོའི་སྐུ་བསྣན་པས་བཞི་སྟེ། སྔ་མ་ལས། ངོ་བོ་ཉིད་ལོངས་རྫོགས་བཅས་དང༌། །དེ་བཞིན་གཞན་པ་སྤྲུལ་པ་དང༌། །ཆོས་སྐུ་མཛད་པ་བཅས་པ་སྟེ། །རྣམ་པ་བཞིར་ནི་ཡང་དག་བཤད། །ཅེས་སོ། །དེའང་དུས་ཀྱི་འཁོར་ལོའི་ཚུལ་ལས་རྣམ་པར་གཞག་པ་གཉིས་ཀྱིས་སྟོན་ཏེ། དོན་དམ་པའི་ཡེ་ཤེས་ཀྱི་སྐུ་དེ་ཉིད་ཀྱི་བདེ་བ་ཡུལ་ཅན་དང་སྟོང་པ་ཡུལ་དུ་གྱུར་པའི་ཆ་ནས་ངོ་བོ་ཉིད་སྐུ་དང༌། བདེ་བ་ཡུལ་དང་སྟོང་པ་ཉིད་ཡུལ་ཅན་དུ་གྱུར་པའི་ཆ་ནས་ཆོས་ཀྱི་སྐུ་དང༌། སྟོང་པ་ཉིད་དེའི་སྒྲ་བརྙན་གྱི་ཆ་ལོངས་སྤྱོད་རྫོགས་པའི་སྐུ་དང༌། གཟུགས་བརྙན་རྣམས་སྤྲུལ་པའི་སྐུའོ་ཞེས་བྱ་བ་གཅིག་གོ །དེ་ལྟ་བུའི་སྐུ་བཞི་ཀ་ངོ་བོ་ཉིད་ཀྱི་སྐུ་དང༌། ས་ལ་གནས་པའི་བྱང་ཆུབ་སེམས་དཔའ་རྣམས་ལ་གཟུགས་བརྙན་གྱི་ཚུལ་དུ་སྣང་ཞིང་ནམ་མཁའ་ཇི་སྲིད་པར་གཡོ་བ་མེད་པའི་སྐུ་ནི་ཆོས་ཀྱི་སྐུ་སྟེ། འདི་ཉིད་ལ་སློབ་དཔོན་སངས་རྒྱས་གསང་བས་མངོན་པར་བྱང་ཆུབ་པའི་སྐུ་ཞེས་ཀྱང་བཤད་དོ། །གཟུགས་ཀྱི་སྐུ་འོག་མིན་ན་བཞུགས་པ། གཙང་མར་སྐྱེས་པའི་ཉན་ཐོས་རྣམས་ཀྱིའང་སྤྱོད་ཡུལ་དུ་མ་གྱུར་པའི་སྐུ་ནི་ལོངས་སྤྱོད་རྫོགས་པ་དང༌། དགའ་ལྡན་གྱི་གནས་ན་བཞུགས་པ་ལ་སོགས་པར་སྟོན་པས་སོ་སོ་སྐྱེ་བོ་རྣམས་ལ་རང་རང་གི་དབང་པོ་དང་འཚམས་པར་ཇི་ལྟར་རིགས་པའི་སྐུར་སྣང་བ་ནི་སྤྲུལ་པའི་སྐུར་བཞག་པ་བོད་སྔ་མ་རྣམས་བཞེད་དོ། །ཡང༌། སྟོང་པ་ངོ་བོ་ཉིད་སྐུ། བདེ་བ་ཆོས་སྐུའམ་བདེ་ཆེན་གྱི་སྐུ། སངས་རྒྱས་རང་སྣང་གི་གསུང་ལོངས་སྐུ་དང་སྐུ་སྤྲུལ་སྐུར་འཇོག་པ་རྡོ་རྗེ་བཞིའི་སྐུའམ། རང་སྣང་གི་སྐུ་ལོངས་སྐུ་དང༌། ཐུགས་རྗེ་ཆེན་པོ་སྤྲུལ་སྐུར་འཇོག་པའང་ཡོད་དོ། །
ལྔ་པ་༼སྐུ་ལྔ་༽ནི།
ཞེས་པ་སྟེ། མི་བསྐྱོད་པ་སོགས་རིགས་ལྔ་དང༌། ཡེ་ཤེས་ལྔ་ལ་སོགས་པའི་དབྱེ་བས་སྐུ་ལྔ་སྟེ། སྔ་མ་ལས། སངས་རྒྱས་སྐུ་ལྔའི་བདག་ཉིད་ཅན། །ཁྱབ་བདག་ཡེ་ཤེས་ལྔ་ཡི་བདག །སངས་རྒྱས་ལྔ་བདག་ཅོད་པན་ཅན། །སྤྱན་ལྔ་ཆགས་པ་མེད་པ་འཆང༌། །ཞེས་དང༌། དེ་དག་གི་མཚན་ཉིད་ཀྱང༌། གཟུགས་ཀྱི་ཕུང་པོ་མཐའ་ཡས་པ། །བདག་གི་སྤྲུལ་པའི་སྐུ་མཆོག་གོ་ །སྒྲ་ཡི་ཕུང་པོ་མཐའ་ཡས་པ། །བདག་གི་ལོངས་སྤྱོད་རྫོགས་སྐུ་མཆོག །ཆོས་ཀྱི་ཕུང་པོ་མཐའ་ཡས་པ། །བདག་གི་ཆོས་ཀྱི་སྐུ་རབ་བསྒྲགས། །ཡེ་ཤེས་ཕུང་པོ་མཐའ་ཡས་པ། །བདག་གི་ཡེ་ཤེས་སྐུ་རབ་བསྒྲགས། །བདེ་བའི་ཕུང་པོ་མཐའ་ཡས་པ། །བདག་གི་བདེ་སྐུ་འགྱུར་མེད་མཆོག །ཅེས་གསུངས་པ་ལྟར་རོ། །
དྲུག་པ་༼སྐུ་དྲུག་༽ནི།
ཅེས་པ་སྟེ། སྔ་མ་ལ་ཁྱབ་བྱེད་རྡོ་རྗེ་སེམས་དཔའ་བདེ་བ་ཆེན་པོའི་སྐུ་བསྣན་ན་སྐུ་དྲུག་ཏུ་འགྱུར་ཏེ། དེའང་དུས་ཀྱི་འཁོར་ལོ་ལས། ཁམས་དྲུག་སྒྲིབ་པ་དང་བྲལ་བས་རིགས་དྲུག་ཏུ་འགྱུར་བར་གསུངས་པ་ལྟར་ན། ཡེ་ཤེས་ཀྱི་ཁམས་རྡོ་རྗེ་སེམས་དཔའ། རྣམ་ཤེས་མི་བསྐྱོད་པ། རླུང་ཁམས་དོན་གྲུབ། མེ་ཁམས་རིན་འབྱུང༌། ཆུ་ཁམས་འོད་དཔག་མེད། ས་ཁམས་རྣམ་སྣང་གི་རིགས་སོ། །བདེ་མཆོག་སོགས་མ་རྒྱུད་སྤྱི་དང་སྦྱར་ན། རང་བཞིན་གྱིས་འོད་གསལ་བའི་སེམས་རྣམ་ཤེས་ལས་འདས་པས་ཀུན་གཞི་གནས་གྱུར་པ། སྤྲོས་པའི་ཆོས་ཀུན་དེའི་རང་བཞིན་ཅན་ཡིན་ཀྱང་དེ་ཉིད་སྤྲོས་པས་མ་གོས་པ་ནི་མི་བསྐྱོད་པ་དཔལ་ཧེ་རུ་ཀ་དང༌། ཆོས་ཐམས་ཅད་གདོད་མ་ནས་མ་སྐྱེས་པའི་སྟོང་ཉིད། སངས་རྒྱས་སེམས་ཅན་སོགས་འཁོར་འདས་ཀྱི་དབྱེ་བ་དང་བྲལ་བའི་མཉམ་ཉིད་ལས་མ་གཡོས་ཀྱང་འདུ་བྱེད་ཐམས་ཅད་དང་བྲལ་ཞིང་ལྷུན་གྱིས་གྲུབ་པར་ཅི་བཞེད་པ་ལ་དགྱེས་དགུར་རོལ་པ་དང༌། སེམས་ཅན་གྱི་སྐལ་བ་དང་འཚམས་པར་དུས་ལས་ཡོལ་བ་མེད་པར་འགྲོ་དོན་ཐོགས་མེད་དུ་འབྱུང་བ་དོན་ཡོད་གྲུབ་པ་སྟེ་གཞན་དོན་སྤྱོད་པ་ལ་མྱུར་དུ་འཇུག་པས་རྟ་མཆོག་གམ་རྟའི་རྒྱལ་པོ་ཞེས་བྱའོ། །རྟག་ཆད་ལས་གྲོལ་བ་མཉམ་པ་ཉིད་གཟིགས་པས་ཕྱིན་ཅི་ལོག་གིས་གཡོ་བ་མེད་པ་རིན་འབྱུང་སྟེ་རྡོ་རྗེ་ཉི་མའམ་གཟི་བརྗིད་རྒྱལ་པོའོ། །རླུང་མི་འགྱུར་བ་ནམ་མཁའ་དང་མཉམ་ལ་སྐྱེ་བ་མེད་པ་མིང་ཚིག་གི་ཡི་གེ་ཐམས་ཅད་དང་བྲལ་བའི་ཡེ་ཤེས་འགྲོ་བ་ཐམས་ཅད་ལ་ཞིང་ཐམས་ཅད་དུ་དུས་ཀུན་ཏུ་སྐད་ཐམས་ཅད་པས་གང་ལ་གང་འདུལ་གྱི་དོན་དུ་གང་འགྱུར་བ་དེ་ཉིད་གྲགས་སྟོང་དུ་སྟོན་པའི་མཚན་ཉིད་ཅན་ནི་པདྨ་གར་གྱི་དབང་ཕྱུག་སྟེ་འོད་དཔག་མེད་དོ། །རྡུལ་ཕྲ་རབ་ཀྱི་ཆོས་ཉིད་ལས་འདས་པ་པྲ་ཕབ་པའི་གཟུགས་བརྙན་གྱི་རང་བཞིན་ཏེ། དེ་དང་མཚུངས་པ་སེམས་དག་པའི་སྣང་ཆ་ཙམ་རང་ཤར་བའི་ཞིང་དང༌། སྐུ་དང་འབྱོར་པ་སོགས་ཚད་མེད་མུ་མེད་ཅིང་འབྱམས་ཀླས་པ་ཡེ་ཤེས་གཅིག་ཉིད་ཀྱི་རྣམ་རོལ་དུ་སྣང་བ་ནི་རྒྱལ་བ་རྟག་པ་སྟེ་རྣམ་པར་སྣང་མཛད་དོ། །རྟག་པ་མཆོག་ཏུ་ཁྱབ་པའི་བདག་ཉིད་ཁྱབ་པ་དང་རྟག་པ་གཉིས་སུ་མེད་པ་ནི་ཁྱབ་བདག་སྟེ། ཤེས་བྱ་ཐམས་ཅད་ཀུན་ནས་སྒྱུ་མ་ལྟར་མཐོང་བ་ནི་སྟོང་པའི་ཡེ་ཤེས་དང་རང་བཞིན་བདེ་བ་ཆེན་པོ་མངོན་དུ་གྱུར་པ་བདེ་སྟོང་གཉིས་སུ་མེད་པ་ནི་དོན་དམ་བྱང་ཆུབ་ཀྱི་རྡོ་རྗེ་སེམས་དཔའ་སྟེ་དག་པ་གཉིས་ལྡན་དང་འབྲས་བུ་རྡོ་རྗེ་འཛིན་པ་ཞེས་བྱའོ། །
བདུན་པ་༼སྐུ་བཅུ་དྲུག་༽ནི།
སྐུ་བཞིར་ཐུགས་གསུང་སྐུ་དང་ཡེ་ཤེས་ཀྱི། །
དབྱེ་བས་བཅུ་དྲུག་ལ་སོགས་དུ་མར་འགྱུར། །
འཕོ་བ་བཅུ་དྲུག་སྒྲིབ་བྲལ་དུ་འགགས་པས་སྐུ་བཅུ་དྲུག་ཐོབ་ཅིང་དེ་ཉིད་རྣམ་པ་བཅུ་དྲུག་ཏུ་རིག་པའམ། ཡང་ན་སྐུ་བཞི་རེ་རེར་ཐུགས་གསུང་སྐུ་དང་ཡེ་ཤེས་ཀྱི་དབྱེ་བས་བཅུ་དྲུག་ཏུ་འགྱུར་ཏེ། ཇི་སྐད་དུ། སྤྲུལ་པ་ཡི་ནི་སྐུ་གསུང་ཐུགས། །ཡེ་ཤེས་གཅིག་སྦྱོར་སྡོམ་པ་དང༌། །ལོངས་སྤྱོད་རྫོགས་པའི་སྐུ་གསུང་ཐུགས། །ཡེ་ཤེས་གཅིག་སྦྱོར་སྡོམ་པ་དང༌། །དཔལ་ལྡན་ཆོས་ཀྱི་སྐུ་གསུང་ཐུགས། །ཡེ་ཤེས་གཅིག་སྦྱོར་སྡོམ་པ་དང༌། །ལྷན་ཅིག་སྐྱེས་པའི་སྐུ་གསུང་ཐུགས། །ཡེ་ཤེས་གཅིག་སྦྱོར་སྡོམ་པ་ནི། །སད་རྨི་གཉིད་སྟུག་བཞི་པ་ཡི། །དབང་པོ་གཉིས་སྐྱེས་བདེ་མིན་ཞིང༌། །ཞེས་འབྱུང་བ་ལྟར་རོ། །དེས་མཚོན་ཏེ་རིགས་ཀྱི་དབྱེ་བས་སྐུའི་རྣམ་གྲངས་ཀྱང་དུ་མར་འགྱུར་བར་ཤེས་པར་བྱའོ། །
བཞི་པ་བྱེ་བྲག་ཏུ་སྐུ་གསུམ་མམ་སྐུ་བཞིའི་དོན་མདོ་ཙམ་བཤད་པ་ནི།
ཆོས་སྐུ་མཉམ་ཉིད་དེ་བཞིན་ཉིད་རང་བཞིན། །
ཆོས་ལོངས་རྫོགས་སྤྱོད་ཡན་ལག་བདུན་མཐར་ཐུག །
སྤྲུལ་སྐུ་ལྷུན་གྱིས་གྲུབ་པའི་ཕྲིན་ལས་ཏེ། །
གཟུགས་སྐུ་གཉིས་ལ་བརྡ་དོན་གཉིས་སུ་ཡོད། །
གནས་སྐབས་རྣམ་བཞི་སྒྲིབ་བྲལ་གྱུར་པ་དང༌། །
རླུང་རྡུལ་ཁུ་བ་རྣམ་ཤེས་དག་པ་བཞི། །
འདུས་མ་བྱས་དང་གདུང་མེད་སྙིང་རྗེས་སྒྲོལ། །
བདེ་བ་ཆེན་པོ་ཟུང་འཇུག་རང་བཞིན་ནོ། །
སྐུའི་དབྱེ་བ་དེ་དག་ལས་ཀྱང་མདོ་སྔགས་གཉིས་ཀར་སྐུ་གསུམ་དུ་བཤད་པ་གྲགས་ཆེ་ཞིང་སྔགས་ཀྱི་ཚུལ་འདིར་སྐུ་བཞིའི་དག་པ་ཤེས་པ་ཤིན་ཏུ་གལ་ཆེ་བས་ཅུང་ཟད་བྱེ་བྲག་ཏུ་དབྱེ་ན། ཆོས་ཀྱི་སྐུ་ནི། ཤེས་པ་དང་ཤེས་བྱ་མཉམ་ཉིད་དུ་གྱུར་པས་དེ་བཞིན་ཉིད་ཀྱི་རང་བཞིན་སྤྲོས་པ་ཐམས་ཅད་དང་བྲལ་བ། ལོངས་སྐུ་ནི། ཆོས་ཐམས་ཅད་ལ་རྫོགས་པར་ལོངས་སྤྱོད་ཅིང་ཡིད་ཀྱི་གཟུགས་གཉིས་སྣང་སྤངས་པ་དང་ཁ་སྦྱོར་ཡན་ལག་བདུན་མཐར་ཐུག་པ་གཅིག་ཏུ་གྱུར་པ། སྤྲུལ་སྐུ་ནི། ལྷུན་གྱིས་གྲུབ་པའི་ཕྲིན་ལས་ཏེ། མདོར་ན། རྣམ་པར་མི་རྟོག་པ་རང་གིས་རིག་པའི་ཡེ་ཤེས་ཀྱིས་ཆོས་ཐམས་ཅད་མེད་པར་ཡང་གཟིགས་ལ། མེད་བཞིན་དུ་སྣང་བ་དང་སྣང་བཞིན་པ་དང་སྣང་བར་འགྱུར་བ་ཐ་ན་རྡུལ་ཕྲན་གཅིག་གཡོ་བ་ཚུན་རྒྱུ་འབྲས་དང་བཅས་པ་གཅིག་ཀྱང་མ་ལུས་པར་ཡེ་ཤེས་གཅིག་གིས་ཅིག་ཅར་མཁྱེན་པ་ནི་ཆོས་སྐུ་དང༌། དེའི་སྣང་བ་འགག་པ་མེད་པ་སྐུ་དང་ཞིང་ལ་སོགས་པ་སྣ་ཚོགས་པར་འཆར་བ་ལོངས་སྐུ་དང༌། མེད་པ་ལ་འཁྲུལ་པའི་སེམས་ཅན་བསྒྲལ་བྱའི་ཐབས་ཀྱང་སྟོན་པའི་ཡེ་ཤེས་ནི་སྤྲུལ་སྐུ་སྟེ། དེ་གསུམ་ཆར་ཡེ་ཤེས་གཅིག་ཉིད་ཀྱི་ལྡོག་པ་ཡིན་པ་ནི་སྐུ་གསུམ་ཟུང་འཇུག་གི་དོན་ནོ། །སེམས་ཀྱི་རང་བཞིན་བདེ་བ་ཆེན་པོ་དང་རོ་མྱོང་བརྒྱད་པོ་དོན་དམ་པར་སྤྲོས་པ་དང་བྲལ་བ་ནི་ལྷན་ཅིག་སྐྱེས་པའི་སྐུ་སྟེ་འདིའང་ཆོས་ཀྱི་སྐུར་འདུ་བ་ཡིན་ནོ། །གཟུགས་སྐུ་གཉིས་ལ་བརྡ་དང་དོན་གྱི་སྐུ་གཉིས་སུ་ཡོད་དེ། ལོངས་སྐུའི་བརྡ་ནི་བྱང་ཆུབ་སེམས་དཔའ་ཆེན་པོ་རྣམས་ཀྱི་སྤྱོད་ཡུལ་དུ་གྱུར་པའོ། །དོན་ནི་སངས་རྒྱས་ཀྱི་ཡེ་ཤེས་ཁོ་ན་སྟེ་སེམས་ཅན་ལ་སྣང་བ་ནི་མེད་དོ། །སྤྲུལ་སྐུའི་བརྡ་ནི་སོ་སོ་སྐྱེ་བོ་འགའ་ཞིག་ལའང་མངོན་སུམ་དུ་སྣང་བའོ། །དོན་ནི་བཅོམ་ལྡན་འདས་ཀྱི་བྱ་བ་གྲུབ་པའི་ཡེ་ཤེས་ཐུགས་རྗེ་ཆེན་པོའོ། །སད་རྨི་གཉིད་སྟུག་བཞི་པ་ཆགས་རྟོག་གི་གནས་སྐབས་བཞི་པོ་སྒྲིབ་བྲལ་དུ་གྱུར་པ་དང༌། རླུང་དང༌། རྡུལ་དང༌། ཁུ་བ་དང༌། རྣམ་པར་ཤེས་པ་རྣམ་པར་དག་པ་བཞི་པོ་ནི་སྐུ་བཞི་སྟེ། ཆོས་སྐུའི་རང་བཞིན་འདུས་མ་བྱས་པ་དང༌། ལོངས་སྐུའི་རང་བཞིན་སྡུག་བསྔལ་དང་ཀུན་འབྱུང་གི་གདུང་བ་མེད་པ་དང༌། སྤྲུལ་སྐུའི་རང་བཞིན་རྡོ་རྗེ་སྙིང་རྗེས་སེམས་ཅན་སྒྲོལ་བ་དང༌། ལྷན་ཅིག་སྐྱེས་སྐུའི་རང་བཞིན་བདེ་བ་ཆེན་པོ་ཟུང་འཇུག་གི་རང་བཞིན་ཡིན་པའང་ཤེས་པར་བྱའོ། །འདི་དག་ལས་སྤྲོས་ན་ཤིན་ཏུ་མང་བར་འགྱུར་བས་རེ་ཞིག་དེ་ཙམ་མོ། །
ལྔ་པ་ཁྱད་པར་རིགས་ཀྱི་དབྱེ་བ་བཤད་པ་ལ་གསུམ། དབྱེ་བའི་གཞི། རྣམ་འགྱུར་དབྱེ་བ། དེའི་རང་བཞིན་བཤད་པའོ། །དང་པོ་༼དབྱེ་བའི་གཞི་༽ནི།
ཕུང་ཁམས་ཉེར་གཅིག་གནས་འགྱུར་དཀྱིལ་འཁོར་བའི། །
རིགས་ཀྱི་དབྱེ་བས་དཀྱིལ་འཁོར་མཐའ་ཡས་འབྱུང༌། །
དེ་ལ་རང་བཞིན་དོན་དམ་པའི་སྟེང་ནས་རིགས་ལ་སོགས་པའི་དབྱེ་བ་མེད་ཀྱང༌། ཀུན་རྫོབ་ཆ་ཤས་ལ་ལྟོས་ནས་དབྱེ་བའི་ཕྱིར་རིགས་ཀྱི་དབྱེ་བ་མཐའ་དག་བགྲང་བར་མི་ནུས་མོད། མདོ་ཙམ་བསྟན་པའི་ཐོག་མར་རིགས་ཐམས་ཅད་ཀྱི་དབྱེ་གཞི་བླ་མེད་སྤྱིའི་དབང་དུ་བྱས་ན། གསང་བ་འདུས་པ་ལས། མདོར་ན་ཕུང་པོ་ལྔ་རྣམས་ནི། །སངས་རྒྱས་ལྔར་ནི་རབ་ཏུ་གྲགས། །རྡོ་རྗེ་སྐྱེ་མཆེད་ཉིད་དག་དང༌། །བྱང་ཆུབ་སེམས་དཔའི་དཀྱིལ་འཁོར་མཆོག །ས་ནི་སྤྱན་ཞེས་བྱ་བ་ཡིན། །ཆུ་ཡི་ཁམས་ནི་མཱ་མ་ཀི༌།དཀར་དང་སྒྲོལ་མ་ཞེས་བྱ་བ། །མེ་དང་རླུང་དུ་རབ་ཏུ་གྲགས། །ཞེས་སོགས་གསུངས་པ་ལྟར། གཟུགས་ཕུང་རྣམ་སྣང་དུ་འཇོག་པ་འཁོར་བའི་དུས་སུ་གཟུགས་ཕུང་དུ་སྣང་བའི་རྣམ་པར་རིག་པ་དེ་གནས་གྱུར་པ་ན། ཡེ་ཤེས་ཉིད་ཀྱི་རང་སྣང་རྣམ་པར་སྣང་མཛད་ཀྱི་སྐུ་མཚན་དཔེས་སྤྲས་པ་དང༌། དེའི་ཞིང་དང་འབྱོར་པའི་བཀོད་པ་མུ་མཐའ་མེད་པ་དང་བཅས་པ་སྟེ་རྣམ་སྣང་གི་དཀྱིལ་འཁོར་དུ་འགྱུར་བ་ཡིན་ལ། དེ་ལ་བླ་མ་སྔ་རབས་པ་རྣམས་ཀྱིས། གཟུགས་ཕུང་གནས་གྱུར་རྣམ་སྣང་མཛད། །ཅེས་དང༌། གཟུགས་ཕུང་རྣམ་སྣང་གི་ངོ་བོ་ཞེས་འཚང་རྒྱ་བའི་ཐ་སྙད་མཛད་དོ། །དེ་བཞིན་དུ་གཞན་རྣམས་ལའང་སྦྱར་ཏེ། ཚོར་བ་རིན་འབྱུང་དང༌། འདུ་ཤེས་འོད་དཔག་མེད། འདུ་བྱེད་དོན་ཡོད་གྲུབ་པ། རྣམ་ཤེས་མི་བསྐྱོད་པ། མིག་སའི་སྙིང་པོ། རྣ་བ་ཕྱག་ན་རྡོ་རྗེ། སྣ་ནམ་མཁའི་སྙིང་པོ། ལྕེ་འཇིག་རྟེན་དབང་ཕྱུག ལུས་སྒྲིབ་པ་རྣམ་སེལ། ཡིད་ཀུན་ཏུ་བཟང་པོའོ། །ས་སངས་རྒྱས་སྤྱན་མ། ཆུ་མཱ་མ་ཀི་མེ་གོས་དཀར་མོ། རླུང་དམ་ཚིག་སྒྲོལ་མ། གཟུགས་གཟུགས་རྡོ་རྗེ་མ། སྒྲ་སྒྲ་རྡོ་རྗེ་མ། དྲི་དྲི་རྡོ་རྗེ་མ། རོ་རོ་རྡོ་རྗེ་མ། རེག་བྱ་རེག་བྱ་རྡོ་རྗེ་མ། ཆོས་ཁམས་ཆོས་དབྱིངས་རྡོ་རྗེ་མ་སྟེ། ཕུང་པོ་ལྔ། ཁམས་བཞི། སྐྱེ་མཆེད་བཅུ་གཉིས། བསྡོམས་པས་ཕུང་ཁམས་ཉེར་གཅིག་ཏུ་སྣང་བའི་སེམས་གནས་གྱུར་པ་ལས། དེ་རྣམས་ཀྱི་དཀྱིལ་འཁོར་ཉེར་གཅིག་ཏུ་འགྱུར་ཏེ་འཚང་རྒྱ་བའི་ཚུལ་འབྱུང༌། གང་ཟག་གཅིག་སངས་རྒྱས་པ་ན་རང་སྣང་གིས་བསྡུས་པའི་དཀྱིལ་འཁོར་མཐའ་ཡས་པའི་བར་དུ་འབྱུང་བ་ནི། དགྱེས་པ་རྡོ་རྗེ་ལས། དེ་རྣམས་ཀུན་ལའང་འབུམ་ཕྲག་རིགས་ཅན་ཉིད། །བྱེ་བའི་རིགས་ལས་གྲངས་ནི་མེད་པར་འགྱུར། །དེ་ལས་རིགས་པ་གྲངས་མེད་རིགས་རྣམས་ཉིད། །མཆོག་ཏུ་དགའ་བའི་རིགས་ལས་འབྱུང་བ་རྣམས། །ཞེས་གསུངས་པ་ལྟར་རོ། །
གཉིས་པ་༼རྣམ་འགྱུར་དབྱེ་བ་༽ནི།
བསྡུ་བྱ་རིགས་ཆུང་དགུ་བཅུ་རྩ་ལྔ་པོ། །
སྡུད་བྱེད་རྒྱལ་བ་ལྔ་སྟེ་རིགས་ནི་བརྒྱ། །
རིགས་ཆེན་ལྔ་ལ་རིགས་ཆུང་ལྔ་ལྔ་དང༌། །
དེ་ལ་ཡུམ་བཞིས་དབྱེ་བའི་བརྒྱ་ལ་སོགས། །
གྲངས་མེད་རྣམ་འགྱུར་ཁམས་དྲུག་སྒྲིབ་བྲལ་བའི། །
རིགས་དྲུག་དེ་ཡང་ལྔའམ་གསུམ་དུ་འདུ། །
གཅིག་པུའི་ཉམས་ཀྱིས་དུ་མའི་གར་མཛད་དོ། །
བཤད་མ་ཐག་པ་དེ་དག་ལས་རྣམ་པར་དབྱེ་ན། རིགས་བརྒྱའི་བར་དུ་འབྱུང་བ་ཡིན་ཏེ། སྔར་བཤད་པའི་ཕུང་ཁམས་ཉེར་གཅིག་པོ་དེ་དག་ལས། ཆོས་ཁམས་དང་ཡིད་གཉིས་སྤྱི་ཁྱབ་ཏུ་བཏང་ནས་གཞན་བཅུ་དགུ་པོ། གཞིའི་དུས་ཀྱི་རིགས་ལྔ་དང་རིགས་མཐུན་པར་སྦྱར་ཏེ་ཆ་ཤས་ལྔ་ལྔས་སོ་སོར་ཕྱེ་སྟེ་བསྡུ་བྱ་རིགས་ཆུང་དགུ་བཅུ་རྩ་ལྔ་དང༌། སྡུད་བྱེད་གཞི་དུས་ཀྱི་ཡེ་ཤེས་ལྔ་ནི་རིགས་ཆེན་རྒྱལ་བ་རིགས་ལྔ་སྟེ་བསྡོམས་པས་རིགས་བརྒྱའོ། །དེའི་ཚུལ་སྤྱོད་བསྡུས་སྒྲོན་མེ་ལས། ཕུང་པོ་ཁམས་དང་དེ་བཞིན་སྐྱེ་མཆེད་རྣམས། །ལྔ་པོ་དབྱེ་བ་ལྔ་རུ་བྱས་པ་ལ། །དེ་བཞིན་གཤེགས་པ་རྣམས་ཀྱིས་བྱིན་བརླབས་ན། །འཁོར་བའི་སྡུག་བསྔལ་འདི་དག་གང་ལས་བྱུང༌། །དེ་བཞིན་དབང་པོ་ཕྱི་རོལ་ཡུལ་ཅན་ལྔ། །རེ་རེ་བཞིན་ཡང་བདེ་གཤེགས་ལྔ་རྣམས་ཀྱི། །དེ་ལ་རྟག་ཏུ་བྱིན་གྱིས་རློབ་བྱེད་ཅིང༌། །ཡེ་ཤེས་ལྔ་དང་གསུམ་དུ་བྱིན་གྱིས་བརླབས། །ཞེས་གསུངས་ཏེ། རིགས་ཆུང་དགུ་བཅུ་རྩ་ལྔའི་རྣམ་པར་དབྱེ་བའང་ཞིབ་མོར་བཤད་པ་དང༌། དུས་ཀྱི་འཁོར་ལོ་ལས་ཕུང་ཁམས་སོ་དྲུག་དག་པའི་རིགས་སོ་དྲུག ཐོད་པ་དུམ་བུ་བཅུ་གཉིས་ཀྱི་རིགས་བཅུ་གཉིས་ཏེ་འདི་ནི་རྩ་བའི་རིགས་དྲུག་ལ་ཐབས་ཤེས་ཀྱིས་ཕྱེ་བའམ། སྐུ་གསུང་ཐུགས་ཀྱི་རིགས་གསུམ་ལ་སྐུ་བཞིས་ཕྱེ་བ་བཅུ་གཉིས། སོ་སུམ་ཅུ་རྩ་གཉིས་ནི་ས་ཆུ་མེ་རླུང་རེ་རེ་ལ་དེ་བཞི་བཞིས་ཕྱེ། དེ་ལ་ཐབས་ཤེས་ཀྱིས་ཕྱེ་བའི་སོ་གཉིས་དང༌། སེན་མོ་ཉི་ཤུ་ནི་འབྱུང་བ་རེ་རེ་ལ་ལྔ་ལྔ་ཕྱེ་བ་སྟེ་དེ་རྣམས་བསྡོམས་པས་རིགས་བརྒྱར་བཞེད་དོ། །ཡང་ན། གཞི་དུས་ཀྱི་མེ་ལོང་ལྟ་བུའི་ཡེ་ཤེས་རྣམ་སྣང༌། མཉམ་ཉིད་ཡེ་ཤེས་རིན་འབྱུང༌། སོར་རྟོག་ཡེ་ཤེས་འོད་དཔག་མེད། བྱ་གྲུབ་ཡེ་ཤེས་དོན་གྲུབ། ཆོས་དབྱིངས་ཡེ་ཤེས་མི་བསྐྱོད་པ་སྟེ་རིགས་ཆེན་ལྔ་ལ་རིགས་ཆུང་ལྔ་ལྔས་ཕྱེ་བའི་ཉི་ཤུ་རྩ་ལྔ། དེ་ལ་ཡུམ་བཞི་བཞིས་ཕྱེ་བས་རིགས་བརྒྱ་སྟེ། ཡིད་གསུམ་སྤྱི་ཁྱབ་ཏུ་བཏང་ནས་རྣམ་ཤེས་ལྔའི་འཁོར་དུ་གྱུར་པའི་འདུ་བྱེད་ལྔ་རྒྱ་ཆུང་བ་དང༌། ཆེ་བ་དང༌། ཚད་མེད་པ་དང༌། ཅིའང་མེད་པ་དང༌། སྲིད་རྩེའི་འདུ་ཤེས་ཏེ་འདུ་ཤེས་ལྔ། འདུས་ཏེ་རེག་པའི་ཚོར་བ་ལྔ། དབྱིབས་དང༌། ཁ་དོག་དང༌། རྣམ་འགྱུར་གྱི་གཟུགས་དང༌། བུ་ག་ནམ་མཁའ་དང༌། རིག་པའི་གཟུགས་ཏེ་གཟུགས་ཕུང་ལྔ། དེ་རྣམས་འབྱུང་བ་བཞི་བཞིའི་རང་བཞིན་ལས་གྲུབ་པའི་ཕྱིར་བརྒྱ་ཐམ་པའོ། །དེ་ལས་རིགས་གྲངས་མེད་མཐའ་ཡས་པའི་རྣམ་འགྱུར་ཡང་འབྱུང་ལ། དེ་དག་བསྡུ་ན་ཁམས་དྲུག་སྒྲིབ་པ་དང་བྲལ་བའི་རིགས་དྲུག་དང༌། དེའི་རྡོར་སེམས་རིགས་ཁྱབ་བྱེད་དུ་བཏང་བས་རིགས་ལྔར་ཡང་འདུ་ཞིང༌། རིགས་ཆུང་རྣམས་སོ་སོའི་རིགས་ཆེན་དུ་བསྡུས་པས་ཀྱང་རིགས་ལྔར་འདུ་བའམ། དེ་ལས་ཀྱང་བསྡུ་ན་གཞི་དུས་སུ་ཕུང་པོ་རྣམས་ལུས་ངག་ཡིད་གསུམ་དུ་འདུ་སྟེ། ཟླ་གསང་ཐིག་ལེ་ལས། རིགས་ནི་རྣམ་པ་བརྒྱར་བཤད་དེ། །མདོ་རུ་བསྡུ་ན་རྣམ་པ་ལྔ། །སྐུ་གསུང་ཐུགས་ཀྱི་དབྱེ་བ་ཡིས། །གསུམ་དུ་ཡང་ནི་འགྱུར་བ་ཡིན། །ཞེས་གསུངས་པའི་དོན་ནོ། །རིགས་དེ་དག་ཐམས་ཅད་ཀྱང་ཟུང་འཇུག་ཡེ་ཤེས་ཀྱི་རྣམ་པར་རོལ་པ་ཁོ་ན་སྟེ། རྣལ་འབྱོར་མ་ཀུན་སྤྱོད་ཀྱི་རྒྱུད་ལས། འགྲོ་བ་འདི་ཀུན་སངས་རྒྱས་མངའ་བདག་ཉིད། །གར་མཁན་དང་ནི་རི་མོ་བཟང་ལྟར་སྣང༌། །གང་ཡང་དྲུག་པའི་སངས་རྒྱས་ཞེས་བྱ་བ། །གཅིག་པུའི་ཉམས་ཀྱིས་དུ་མའི་གར་མཛད་དོ། །ཞེས་གསུངས་པ་ལྟར་རོ། །
གསུམ་པ་རང་བཞིན་ནི།
གཞི་དུས་ལུས་ངག་སེམས་ཀྱི་རང་སྣང་ཕྱིར། །
འབྲས་དུས་རིགས་རྣམས་བདེ་ཆེན་རང་བཞིན་ཉིད། །
གཞི་དུས་སུ་ལུས་ངག་གཉིས་ཀྱང་སེམས་ཀྱི་རང་སྣང་ཡིན་པའི་ཕྱིར། འབྲས་དུས་སུ་རིགས་ཇི་སྙེད་པ་ཐམས་ཅད་ཀྱང་བདེ་བ་ཆེན་པོའི་རང་སྣང་གཅིག་ཏུ་འདུས་པ་ཡིན་ཏེ། གསང་འདུས་ལས། ཁྱོད་ཀྱི་སེམས་ལུས་ལྟ་བུ་དང༌། ལུས་སེམས་ལྟ་བུ་དང༌། སེམས་ཚིག་ཏུ་བརྗོད་པ་ལྟ་བུར་སྐྱེད་ཅིག་གསུངས་པ་ལྟར་རོ། །
གཉིས་པ་བརྟེན་པ་ཡེ་ཤེས་བཤད་པ་ལ་གསུམ། རྣམ་དག་གི་ཡེ་ཤེས་ལྔ། དེ་ཁོ་ན་ཉིད་ཀྱི་ཡེ་ཤེས་བདུན། ཐུན་མོང་མིན་པའི་ཡེ་ཤེས་བཅུའོ། །དང་པོ་༼རྣམ་དག་གི་ཡེ་ཤེས་ལྔ་༽ནི།
སྐུ་དེ་དང་ཟུང་དུ་འབྲེལ་བའི་ཡེ་ཤེས་ནི་ལྔའམ། བདུན་ཏེ། དང་པོ་ནི། གཞི་དུས་ཀྱི་དུག་ལྔ་སྟེ་ཉོན་མོངས་པ་ལྔ་དང་འབྲེལ་བའི་རྣམ་པར་རྟོག་པ་ངོ་བོ་རང་བཞིན་གསལ་སྟོང་དུ་གནས་པ་དེ་ཉིད་ཐབས་མཁས་ཀྱིས་ཉམས་སུ་བླངས་པས། ཆེད་དུ་སྤང་མ་དགོས་པར་ཡེ་ཤེས་ལྔའི་རྒྱུའི་ཏིང་ངེ་འཛིན་ཁྱད་པར་ཅན་དུ་འགྱུར་བའི་གཞི་བསྒྱུར་བ་འདི་སྟོང་པ་ཉིད་ལ་བརྟེན་པའི་ཐབས་མཁས་ཀྱི་ལམ་ཡིན་ཅིང༌། གཏི་མུག་འོད་གསལ་དང༌། ཞེ་སྡང་དྲག་པོའི་ཏིང་ངེ་འཛིན་དང༌། ང་རྒྱལ་ལྷའི་རྣལ་འབྱོར་གྱི་ང་རྒྱལ་དང༌། འདོད་ཆགས་དབང་གི་ཡེ་ཤེས་དང༌། ཕྲག་དོག་གང་ཅིའང་རུང་བའི་སྔོན་དུ་བདག་ཉིད་མཆོག་དང་ཐུན་མོང་གི་དངོས་གྲུབ་ཐོབ་པར་འདོད་པའི་བྱང་ཆུབ་ལ་འདུན་པ་དྲག་པོ་དང་འབྲེལ་བའི་བརྩོན་འགྲུས་རྣམས། ཐ་མལ་གྱི་ཉོན་མོངས་དེ་དག་གི་སྟེང་དུ་བསྣན་ཅིང་བསྒོམས་པས་དུག་ལྔ་པོ་ཡེ་ཤེས་ལྔ་དེ་དང་དེའི་ངོ་བོར་རྣམ་པར་དག་ཅིང་མངོན་དུ་གྱུར་པ་ནི་ཀུན་རྫོབ་ལ་ལྟོས་པའི་ཐབས་ལ་མཁས་པ་སྟེ། ཕུང་པོ་ལྔ་ཁམས་ལྔ་ཉོན་མོངས་པ་ལྔ་དག་པ་ལས་ཡེ་ཤེས་ལྔ་འབྱུང་བ། ཐུན་མོང་མ་ཡིན་པའི་དག་པ་སྦྱོར་བའི་ཚུལ་འདི་ནི་རྡོ་རྗེ་སྙིང་འགྲེལ་སོགས་ལས་རྒྱ་ཆེར་བཤད་དོ། །ཕུང་པོ་ལྔ་པོ་རྣམ་པར་དག་པའི་རིམ་པ་དང་སྦྱར་བ་ཡེ་ཤེས་ལྔའི་དོན་མཆོག་མི་འགྱུར་དུ་རྩ་རྒྱུད་ཀྱི་ལུང་དྲངས་པ་ལས། སྟོང་པ་ལ་ནི་དངོས་པོའི་ཚོགས། །བརྟགས་པའི་གཟུགས་སྤངས་བེམ་པོ་མིན། །འདི་ནི་མཐོང་སྟེ་མེ་ལོང་ལ། །པྲ་ཕབ་གཞོན་ནུ་མ་ཡི་བཞིན། །ཞེས་པ་ནི་འཇིག་རྟེན་ལས་འདས་པའི་བདེན་པ་ལ་གཟུགས་ཀྱི་ཕུང་པོ་མེ་ལོང་ལྟ་བུའི་ཡེ་ཤེས་སོ། །དངོས་ཀུན་མཉམ་པ་ཉིད་གྱུར་ནས། །དངོས་པོ་གཅིག་ཏུ་མི་འགྱུར་གནས། །མི་འགྱུར་ཡེ་ཤེས་ལས་བྱུང་བ། །ཆད་པ་མ་ཡིན་རྟག་པའང་མིན། །ཞེས་པ་ནི། ཚོར་བའི་ཕུང་པོ་མཉམ་པ་ཉིད་ཀྱི་ཡེ་ཤེས་སོ། །མིང་གི་བདག་ཉིད་ཡི་གེ་ཀུན། །ཨ་ཡིག་རིགས་ལས་ཡང་དག་འབྱུང༌། །མི་འགྱུར་ཆེན་པོའི་གནས་ཐོབ་པ། །མིང་མེད་མིང་ཅན་དག་ཀྱང་མེད། །ཅེས་པ་ནི་འདུ་ཤེས་ཀྱི་ཕུང་པོ་སོ་སོར་ཀུན་ཏུ་རྟོག་པའི་ཡེ་ཤེས་སོ། །སྐྱེས་པ་མ་ཡིན་པ་ཡི་ཆོས། །འདུ་བྱེད་བྲལ་བ་རྣམས་ལ་ཡང༌། །སངས་རྒྱས་ཉིད་མེད་བྱང་ཆུབ་མེད། །སེམས་ཅན་མེད་ཅིང་སྲོག་ཉིད་མེད། །ཅེས་པ་ནི་འདུ་བྱེད་ཀྱི་ཕུང་པོ་བྱ་བ་ནན་ཏན་གྱི་ཡེ་ཤེས་སོ། །རྣམ་པར་ཤེས་པའི་ཆོས་ཉིད་འདས། །ཡེ་ཤེས་དག་པ་གོས་པ་མེད། །རང་བཞིན་འོད་གསལ་ཆོས་རྣམས་ནི། །ཆོས་ཀྱི་དབྱིངས་ཀྱི་བགྲོད་པར་གནས། །ཞེས་པ་ནི་རྣམ་པར་ཤེས་པའི་ཕུང་པོ་ཆོས་ཀྱི་དབྱིངས་ཤིན་ཏུ་རྣམ་པར་དག་པའི་ཡེ་ཤེས་སོ། །ཞེས་འབྱུང་ངོ༌། །དེ་དག་གི་ངོ་བོ་ནི་ཕར་ཕྱིན་གྱི་སྐབས་སུ་བཤད་པ་དང་འདྲ་བ་ཡིན་ནོ། །
གཉིས་པ་༼དེ་ཁོ་ན་ཉིད་ཀྱི་ཡེ་ཤེས་བདུན་༽ལ་གཉིས། རྩ་བ་དེ་ཉིད་བདུན། ཡན་ལག་བཞི་བཅུ་བཤད་པའོ། །དང་པོ་༼རྩ་བ་དེ་ཉིད་བདུན་༽ནི།
ཡང་ན་ཟབ་རྒྱས་ཁྱབ་རྟག་བདེ་ཆེན་སྐུ། །
ཟུང་འཇུག་བདུན་ཏེ་་་་་་༌། །
ཞེས་པ་སྟེ། ཡང་ན་ཡེ་ཤེས་ཡན་ལག་དང་བཅས་པའི་རྣམ་པར་གཞག་པ་ཐུན་མོང་མ་ཡིན་པ་རྡོ་རྗེ་སྒོའི་རྒྱུད་ཆེན་པོ་ལས་རྩོད་དུས་ཀྱི་གྲུབ་ཐོབ་ཆེན་པོ་ཤཱནྟི་གུཔྟས་སྣང་བར་མཛད་པའི་ཞལ་ལུང་ཕྱུང་བ་ལྟར་ན། འདི་ལ་སྤྱིར་གཞི་ལམ་འབྲས་བུའི་སྐབས་གསུམ་ལས། དང་པོ་གཞིའི་དེ་ཉིད་བདུན་ནི། སེམས་ཉིད་རང་བཞིན་སྟོང་པ་ཉིད་ནི་ཟབ་པ། སྣང་བ་ཐམས་ཅད་དུ་ཁྱབ་པའི་ཕྱིར་རྒྱ་ཆེ་བ། ཉེ་རིང་མེད་པའི་ཕྱིར་ཁྱབ་པ། རྒྱུན་མི་འཆད་ཅིང་རང་བཞིན་འགྱུར་བ་མེད་པའི་ཕྱིར་རྟག་པ། གསལ་བའི་འཆར་སྒོ་མ་འགགས་པ་ལུས་སུ་སྣང་བའི་ཕྱིར་ཡེ་ཤེས་ཀྱི་སྐུ། སྣང་སྟོང་དབྱེར་མེད་པའི་ཕྱིར་ཟུང་འཇུགཡུལ་ཡུལ་ཅན་རོ་གཅིག་ཏུ་ཡེ་ནས་འདྲེས་པའི་ཕྱིར་བདེ་བ་ཆེན་པོའོ། །གཉིས་པ་ལམ་ནི། གཞི་ལ་དེ་ལྟར་གནས་པ་དེ་ཉིད་མངོན་དུ་འགྱུར་བའི་ཕྱིར་གཞི་འབྲས་གཉིས་ཀ་དང་རྣམ་པ་མཐུན་པ་བསྒོམ་པ་ཡིན་ནོ། །དེའང་རང་བཞིན་མེད་པར་སྒོམ་པ་ནི་ཟབ་པ་དང༌། དེ་ཉིད་དངོས་པོ་ཐམས་ཅད་དུ་འཆར་ཡང་རང་རིག་པའི་བདག་ཉིད་དུ་འཆར་བ་ལ་སློབ་པ་ནི་རྒྱ་ཆེ་བ་དང༌། དེ་ཉིད་དངོས་པོ་ཐམས་ཅད་ལ་ཁྱབ་པར་བྱེད་པ་ནི་ཁྱབ་པ་དང༌། སེམས་ཀྱི་རང་བཞིན་འགྱུར་བ་མེད་པ་ལ་བསླབ་པ་ནི་རྟག་པ་དང༌། ལྷའི་དཀྱིལ་འཁོར་དུ་འཆར་བ་ལ་བསླབ་པ་ནི་ཡེ་ཤེས་ཀྱི་སྐུ་དང༌། ལྷ་སྐུའི་སྣང་བ་དང་བདེ་སྟོང་རོ་གཅིག་ཏུ་བསྲེ་བ་ནི་ཟུང་འཇུག་དང༌། ཞུ་བདེ་ལ་བརྟེན་ནས་རང་བཞིན་ལྷན་སྐྱེས་མཚོན་པར་བྱེད་པས་མི་འགྱུར་བའི་བདེ་བ་སྟེ། འདི་རྣམས་ལ་དབང་དང་བསྐྱེད་རྫོགས་ལ་སོགས་པའི་དབྱེ་བས་སོ་སོར་སྒོམ་ཚུལ་རྒྱས་པར་སྦྱོར་དུ་ཡོད་དོ། །གསུམ་པ་འབྲས་བུ་སངས་རྒྱས་ཀྱི་ཡེ་ཤེས་ལ་སྦྱར་བ་ནི། ཇི་ལྟ་བའི་གནས་ལུགས་སྤྲོས་བྲལ་མཁྱེན་པའི་ཕྱིར་ཟབ་པ། ཇི་སྙེད་པ་རྟེན་ཅིང་འབྲེལ་འབྱུང་ཐམས་ཅད་མཁྱེན་པའི་ཡེ་ཤེས་ནི་རྒྱ་ཆེ་བ། གནས་ཚུལ་གྱི་སྐུ་གསུམ་པོ་ནམ་མཁའི་མཐས་གཏུགས་པ་ལ་ཉེ་རིང་མེད་ཅིང༌། གཟུགས་སྐུ་གཉིས་ཀྱང་མཐའ་ཡས་པའི་འཇིག་རྟེན་དུ་མཐའ་ཡས་པའི་གདུལ་བྱ་ལ་ནམ་ཞིག་དུས་ལ་བབ་པ་ན་དེ་ཉིད་དུ་འབྱུང་བར་འགྱུར་བ་སོགས་དངོས་པོ་ཐམས་ཅད་ལ་ཅིག་ཅར་ཁྱབ་པ་ལྟར་གནས་པས་ན་ཁྱབ་པའམ་གར་ཡང་ཕྱིན་པ་ཞེས་བྱའོ། །སྐུ་གསུམ་པོ་ལ་འཇིག་པ་མེད་ཅིང་ངོ་བོ་ནམ་དུའང་འགྱུར་བ་མེད་པ་ནི་རྟག་པ། རང་སྣང་དང་དེའི་རྐྱེན་གྱིས་གཞན་ལའང་ཁ་སྦྱོར་ཡན་ལག་བདུན་ལྡན་དུ་སྣང་བ་ནི་ཡེ་ཤེས་ཀྱི་སྐུ་ཡིན་ལ། གདུལ་བྱ་རྣམས་ལ་སྤྲུལ་པའི་སྐུ་སྣ་ཚོགས་སུ་སྣང་བའང་འདིའི་ཁོངས་སུ་བསྡུའོ། །སྐུ་དང་ཡེ་ཤེས་དབྱེར་མེད་པ་ནི་ཟུང་འཇུག་རང་བཞིན་ལྷན་སྐྱེས་མི་འགྱུར་བའི་བདེ་བ་རྟེན་བརྟེན་པ་དབྱེར་མེད་དུ་གྱུར་པ་ནི་བདེ་བ་སྟེ། སྐབས་འདིའི་འཆད་བྱ་ནི་ཕྱི་མ་ཉིད་དོ། །
གཉིས་པ་༼ཡན་ལག་བཞི་བཅུ་བཤད་པ་༽ལ། ཟབ་པ་ལ་སོགས་པ་བདུན་ལས། དང་པོ་༼ཟབ་པ་༽ནི།
་་་་་་ཟབ་པ་རང་བཞིན་མེད། །
རང་རིག་འཕེལ་བྲི་མེད་ཅིང་རྣམ་མི་རྟོག །
གསལ་བར་སྣང་བའི་མཚན་ཉིད་ལྔ་དང་ལྡན། །
ཟབ་པའི་ཡེ་ཤེས་ནི་ཡན་ལག་གམ་མཚན་ཉིད་ལྔ་དང་ལྡན་པ་སྟེ། རྟེན་ཅིང་འབྲེལ་བར་འབྱུང་བའི་ཕྱིར་རང་བཞིན་མེད་པའི་མཚན་ཉིད་དང༌། རིག་ཙམ་གྱི་ངོ་བོར་སྐྱེས་པ་རིག་བྱ་རིག་བྱེད་གཉིས་དང་བྲལ་བ་རང་རིག་པ་དང༌། ཡོན་ཏན་རང་བཞིན་དང་དབྱེར་མེད་དུ་ལྡན་པའི་ཕྱིར་ངོ་བོའི་ཆ་ནས་ཡོན་ཏན་འཕེལ་བ་མེད་པ་དང༌། ཇི་སྐད་དུ། ཆུ་ཁམས་གསེར་དང་ནམ་མཁའ་ནི། །དག་པ་བཞིན་དུ་དག་པར་འདོད། །ཅེས་རང་བཞིན་ནི་དྲི་མ་གཏན་དུ་བྲལ་བ་ཡིན་པས། སྤང་བྱ་བྲི་བ་མེད་པ་ནི་འཕེལ་འགྲིབ་མེད་པ་དང༌། མཚན་འཛིན་གྱི་རྣམ་རྟོག་གི་ཡུལ་མ་ཡིན་ཞིང་མཚན་མས་རྣམ་པར་མི་རྟོག་པའི་བདག་ཉིད་དུ་གནས་པ་དང༌། རྣམ་པར་མི་རྟོག་པ་དེ་ཉིད་ལས་དངོས་པོ་ཐམས་ཅད་ཀྱི་གཟུགས་བརྙན་དུ་གསལ་བར་སྣང་བ་དང་ལྔའོ། །
གཉིས་པ་༼རྒྱ་ཆེ་བ་༽ནི།
རྒྱ་ཆེ་བསོད་ནམས་ཡེ་ཤེས་ཡུལ་དམིགས་འཇུག །
ཕྲིན་ལས་རྣམས་སོ་་་་་་། །
རྒྱ་ཆེ་བའི་ཡེ་ཤེས་ནི། རྒྱུ་བསོད་ནམས་རྒྱ་ཆེ་བ་དང༌། ཡེ་ཤེས་རྒྱ་ཆེ་བ་དང༌། ཡེ་ཤེས་ཀྱི་སྤྱོད་ཡུལ་ཏེ་དེའི་སྣང་བ་རྒྱ་ཆེ་བ་དང༌། སངས་རྒྱས་ཀྱི་ཆོས་ཐམས་ཅད་ལ་དམིགས་པའི་ཕྱིར་དམིགས་པ་རྒྱ་ཆེ་བ་དང༌། ཆོས་ཐམས་ཅད་ཀྱི་རྣམ་པས་འཇུག་པའི་ཕྱིར་འཇུག་པ་རྒྱ་ཆེ་བ་དང༌། སེམས་ཅན་ཐམས་ཅད་ཀྱི་དོན་སྒོ་ཐམས་ཅད་ནས་སྤྱོད་པའི་ཕྱིར་ལས་རྒྱ་ཆེ་བ་སྟེ། རྒྱ་ཆེ་བའི་མཚན་ཉིད་དམ་ཡན་ལག་ལྔ་དང་ལྡན་པ་ཡིན་ནོ། །
གསུམ་པ་༼ཁྱབ་པ་༽ནི།
་་་་་་ཁྱབ་པ་ཡུལ་དུས་རྒྱུད། །
སྟོང་ཉིད་མཉམ་ཉིད་་་་་་། །
ཅེས་པ་སྟེ། ཁྱབ་པ་ནི། ཡེ་ཤེས་དེ་ཡུལ་ཐམས་ཅད་དུ་ཉེ་རིང་མེད་པར་ཁྱབ་པ་དང༌། དུས་ཐམས་ཅད་དུ་ཉེ་རིང་མེད་པར་ཁྱབ་པ་དང༌། གཞི་ལམ་འབྲས་བུའི་རྒྱུད་གསུམ་ཀར་ངོ་བོ་ཁྱད་པར་མེད་པས་ཁྱབ་པ་དང༌། སྟོང་པ་ཉིད་དེ་དེ་བཞིན་ཉིད་ཐ་དད་མེད་པའི་ཕྱིར་ཁྱབ་པ་དང༌། ཆོས་ཐམས་ཅད་རྣམ་པར་མི་རྟོག་པས་མཉམ་པ་ཉིད་དུ་གཟིགས་པའི་ཕྱིར་ཁྱབ་པ་སྟེ་ཁྱབ་པའི་ཡན་ལག་ལྔའོ། །
བཞི་པ་༼རྟག་པ་༽ནི། 
་་་་་་རྟག་པ་རྒྱུན་མི་འཆད། །
འགོག་མེད་མཚན་མེད་མི་འགྱུར་བསམ་མི་ཁྱབ། །
རྟག་པའི་ཡན་ལག་ནི། སྐུ་དང་ཡེ་ཤེས་ཟུང་དུ་འཇུག་པ་དེ་ལ་རྒྱུན་ཆད་པ་མི་སྲིད་པས་རྒྱུན་མི་འཆད་པ་དང༌། ལྷག་མེད་དུ་འཇུག་པ་ལྟ་བུའི་འགོག་པ་མེད་པ་དང༌། སྐུ་ལ་རྡུལ་ཕྲ་རབ་ཀྱི་མཚན་མའི་ཆོས་མེད་པ་དང༌། ཇི་སྐད་དུ། ཇི་ལྟར་སྔར་བཞིན་ཕྱིས་དེ་བཞིན། །འགྱུར་བ་མེད་པའི་ཆོས་ཉིད་དོ། །ཞེས་པ་ལྟར། རང་བཞིན་ལ་གནས་སྐབས་ཐམས་ཅད་དུ་འགྱུར་བ་གཏན་མེད་པ་དང༌། རྒྱལ་སྲས་ཆེན་པོ་རྣམས་ཀྱིས་ཀྱང་བསམ་པའི་ཡུལ་ལས་འདས་པའི་ཕྱིར་བསམ་ཡས་ཡེ་ཤེས་ཏེ། ལྔ་པོ་རྟག་པའི་ཡན་ལག་ཉིད་དོ། །
ལྔ་པ་༼བདེ་བ་༽ནི།
བདེ་བ་ཁ་སྦྱོར་རང་བཞིན་སྙིང་རྗེ་གསུམ། །
ཡིད་རླུང་ཐིམ་དང་ཞུ་བ་འཛག་མེད་བདུན། །
བདེ་བའི་ཡན་ལག་ནི། སྐུ་ཐབས་ཤེས་ཡབ་ཡུམ་ཁ་སྦྱོར་གྱི་རྣམ་པ་དང༌། ཐུགས་རང་བཞིན་འགྱུར་བ་མེད་པའི་བདེ་བར་གནས་པ་དང༌། རྣམ་པ་སྙིང་རྗེ་ཆེན་པོ་གསུམ་དབྱེར་མེད་པའི་རང་བཞིན་དུ་གནས་པ་དང༌། བདེ་ཆེན་གྱི་འགལ་ཟླ་ཡིད་དེ་རྣམ་རྟོག་གི་ཉེ་བར་སྦྱོར་བ་ཐིམ་པ་དང༌། དེའི་བཞོན་པ་ལས་རླུང་ཡང་ཐིམ་ཞིང་འགགས་པ་དང༌། ཞུ་བའི་རྐྱེན་གྱིས་བདེ་བ་ཐོབ་པ་ལས་མངོན་དུ་གྱུར་པ་དང༌། བྱང་ཆུབ་ཀྱི་སེམས་རང་གནས་ལས་མི་འཛག་པའི་བདེ་བའི་ངོ་བོར་གནས་པ་སྟེ། བདེ་བའི་ཡན་ལག་བདུན་ནོ། །
དྲུག་པ་༼ཡེ་ཤེས་ཀྱི་སྐུ་༽ནི།
སྐུ་ནི་སྟོང་པ་ལས་སྐྱེས་སྡུག་བསྔལ་འགོག །
ཕྱིན་དང་མི་གཡོ་ཡིད་དང་རླུང་གི་ལུས། །
སྐད་ཅིག་སྤྲུལ་དང་མཚན་དཔེ་བདག་ཉིད་བདུན། །
སྐུའི་ཡན་ལག་ནི། ཐམས་ཅད་སྟོང་པ་ཉིད་ཀྱི་ཡེ་ཤེས་ལས་བྱུང་ཞིང་སྐྱེས་པ་དང༌། མ་དག་པའི་ལས་སྣང་གི་སྡུག་བསྔལ་འགོག་པ་དང༌། གར་ཡང་ཕྱིན་པ་དང༌། རྐྱེན་གང་གིས་ཀྱང་མི་གཡོ་བ་སྟེ་འགྱུར་བ་མི་སྟེན་པ་དང༌། ཡིད་དེ་སེམས་ཀྱི་སྣང་བ་ཙམ་གྱི་སྐུ་དང༌། རླུང་གི་དྭངས་མ་ཙམ་གྱི་ལུས་ཅན་དང༌། དུས་མཐའི་སྐད་ཅིག་གཅིག་ལ་ཡུལ་དུས་ཀྱིས་བསྡུས་པའི་ཤེས་བྱ་ཀུན་སྟོན་ཡང་མི་འགལ་བ་དང༌། མཚན་དང་དཔེ་བྱད་དང་ལྡན་ཞིང་རང་དང་འདྲ་བའི་སྤྲིན་སྤྲོ་བ་སྟེ། དེ་ལྟར་བདུན་པོ་དེ་ནི་རྡོ་རྗེའི་སྐུའི་ཡན་ལག་ཏུ་གསུངས་སོ། །འདིར་རླུང་སེམས་ཀྱི་ལུས་གཅིག་ཏུ་བསྡོམས་པས་བདུན་ཡིན་ལ། རླུང་ཞེས་བྱ་བས་བེམ་པོ་རང་མཚན་པ་ལ་གོ་བར་མི་བྱའོ། །
བདུན་པ་༼ཟུང་འཇུག་༽ནི།
ཟུང་འཇུག་གཉིས་མིན་མི་རྟོག་ཇི་ལྟ་བར། །
ཞུགས་དང་སྣང་མེད་དོན་མཛད་མི་གཡོ་དྲུག །
ཟུང་འཇུག་གི་ཡན་ལག་ནི། གཉིས་སྣང་ཐམས་ཅད་གཏན་ནས་ལོག་པས་གཉིས་མིན་དང༌། སེམས་སེམས་བྱུང་གི་རྒྱུ་བ་ཆད་དེ་ཡང་དག་མིན་རྟོག་འགག་པས་མི་རྟོག་པ་དང༌། ཆོས་རྣམས་ཀྱི་རང་བཞིན་ཇི་ལྟ་བ་ལ་ཞུགས་པ་དང༌། གཉིས་སྣང་མེད་པས་དག་པ་རབ་འབྱམས་འབའ་ཞིག་ཏུ་སྣང་བ་དང༌། ཡུལ་དུས་ཀུན་ཏུ་རྣམ་པ་ཀུན་ནས་འགྲོ་བའི་དོན་མཛད་པར་སྣང་བ་དང༌། ནམ་ཡང་གོ་འཕང་དེ་ལས་གཡོ་བ་མེད་པའི་ཕྱིར། རྡོ་རྗེ་སེམས་དཔའི་ཡེ་ཤེས་ནི་ཟུང་འཇུག་གོ་ །ཞེས་ཟུང་འཇུག་གི་ཡན་ལག་དྲུག་གོ །
གསུམ་པ་ཤེས་བཅུ་ཐུན་མོང་མ་ཡིན་པ་ནི།
འདིར་གཞན་ཡང་མདོ་དང་བརྡ་ཁྱད་ཐུན་མོང་བ་ཡིན་ལ། ངོ་བོ་འཇུག་ཚུལ་མི་འདྲ་བ་འདི་ལྟ་བུ་དག་ཡོད་དེ། ཤེས་བཅུ་ལ་ཀུན་རྫོབ༡་ཤེས་པ་ནི། བདེ་བ་ཆེན་པོའི་ཡེ་ཤེས་ཀྱིས་རྒྱུ་རྐྱེན་རྟེན་ཅིང་འབྲེལ་བར་འབྱུང་བ་ཅི་ཡོད་པ་ཐམས་ཅད་ཇི་ལྟ་བ་མཁྱེན་ཅིང་སྒྱུ་མ་ལྟར་རང་བཞིན་མེད་པར་གཟིགས་པའོ། །ཆོས༢་ཤེས་པ་ནི་ཐབས་ཀྱི་ཆ་མཁྱེན་པ་སྟེ། དེ་ལ་བཞི་ལས། སྡུག་བསྔལ་ཆོས་ཤེས་ནི། སྡུག་བསྔལ་བདེན་པའི་རྣམ་པ་ལོག་སྟེ་རང་བཞིན་དག་པ་དཀྱིལ་འཁོར་གྱི་འཁོར་ལོར་གཟིགས་པའོ། །ཀུན་འབྱུང་ཆོས་ཤེས་ནི། ཉོན་མོངས་རྣམས་རང་བྱུང་ཡེ་ཤེས་དང་བསོད་ནམས་དང་བསོད་ནམས་མ་ཡིན་པ་གང་ཡིན་པ་དང་མི་གཡོ་བའི་ལས་སུ་སྣང་བ་གང་ཡིན་པ་དེའང་གདོད་མ་ནས་རང་བཞིན་འོད་གསལ་བའི་ཆ་ཤས་ལྷུན་གྱིས་གྲུབ་པའི་མཛད་པ་དང་རང་བཞིན་དབྱེར་མེད་དུ་མཐོང་བའོ། །འགོག་པ་ཆོས་ཤེས་ནི། སྤང་བྱ་གློ་བུར་བ་གསར་དུ་འགགས་ཤིང་འགགས་པའི་དབྱིངས་དེའང་བདེ་བ་ཆེན་པོར་མཐོང་བའོ། །ལམ་ཆོས་ཤེས་ནི། ལམ་གྱི་ཆོས་ཐམས་ཅད་སེམས་ཀྱི་རང་བཞིན་གདོད་མ་ནས་བདེ་བ་ཆེན་པོ་རང་རིག་རང་གསལ་བར་གནས་པ་དེ་ཉིད་ཀྱི་ངོ་བོར་གདོད་མའི་ཚུལ་གྱིས་རང་བཞིན་དབྱེར་མེད་དུ་མཐོང་བའོ། །རྗེས་སུ༣་ཤེས་པ་ནི་ཤེས་རབ་ཀྱི་ཕྱོགས་ཏེ། དེ་ལ་བཞི་ལས། སྡུག་བསྔལ་རྗེས་ཤེས་ནི། ཆོས་ཤེས་ཀྱི་ཡུལ་དེ་ཉིད་ལ་དམིགས་ནས་བདེ་བ་ཆེན་པོར་གཟིགས་པའོ། །ཀུན་འབྱུང་རྗེས་ཤེས་ནི། ཆོས་ཤེས་ཀྱི་ཡུལ་ལ་དམིགས་ནས་རང་བཞིན་མེད་པར་གཟིགས་པའོ། །འགོག་པ་རྗེས་ཤེས་ནི། སྤང་བྱ་ཐམས་ཅད་གདོད་མ་ནས་འགགས་པར་གཟིགས་པའོ། །ལམ་རྗེས་ཤེས་ནི། གཞི་ལམ་དབྱེར་མེད་དེའང་གདོད་མ་ནས་སྟོང་པའི་རང་བཞིན་དུ་གཟིགས་པའོ། །བདེན་བ༤ཞི་ཤེས་པ་ནི། ཆོས་ཤེས་རྗེས་ཤེས་གཉིས་ལས་ལོགས་སུ་མེད་ཀྱང༌། རེ་རེ་བཞིན་ངོ་བོ་ཙམ་པོ་བཟུང་ན་སྡུག་བསྔལ་རྣམས་ཀྱི་འཁོར་ལོ་དང་ངོ་བོ་བདེ་བ་ཆེན་པོར་མཐོང་བ་ནི་སྡུག་བསྔལ་ཤེས་པའོ། །ཀུན་འབྱུང་གི་རང་བཞིན་ཡེ་ཤེས་ཕྲིན་ལས་དང་བཅས་པར་ཤེས་པའང་རང་བཞིན་མེད་པའི་ཚུལ་གྱིས་གཟིགས་པར་ཤེས་པ་ནི་ཀུན་འབྱུང༥་ཤེས་པའོ། །རང་བཞིན་གདོད་མ་ནས་འགགས་པ་དང་གློ་བུར་དུ་བྲལ་བའང་བྲལ་བར་གཟིགས་པ་ནི་འགོག༦་པ་ཤེས་པའོ། །གཞི་འབྲས་དབྱེར་མེད་པ་ལམ་གྱི་ངོ་བོ་གནས་པ་དེའང་གདོད་མ་ནས་སྟོང་པར་མཐོང་བ་ནི་ལམ༧་ཤེས་པའོ། །འདིར་སྡུག་བསྔལ་བདེན་པའི་རང་བཞིན་འགོག་བདེན་དང༌། ཀུན་འབྱུང་བདེན་པའི་རང་བཞིན་ལམ་བདེན་དུ་གནས་པ་མངོན་སུམ་དུ་མཐོང་བ་ཡིན་ཞེས་པ་འདིའི་དོན་ཤེས་པ་གནད་ཆེའོ། །ཕ་རོལ་སེམ༨ས་ཤེས་ནི། ཆོས་ཐམས་ཅད་མཉམ་པ་ཉིད་དུ་མཐོང་བའི་ཡེ་ཤེས་ཀྱིས་དྲངས་པའི་མངོན་ཤེས་ཀྱི་སྲིད་དང་ཞི་བས་བསྡུས་པའི་སེམས་ཅན་སྐྱེ་འཕགས་ཐམས་ཅད་ཀྱི་སེམས་ཀྱི་ཀུནོ་ད་ཐམས་ཅད་ཤེས་པའོ། །ཟད་པ༩་ཤེས་པ་ནི།  སྤང་བྱའི་ཆོས་ཐམས་ཅད་རང་བཞིན་ལ་གདོད་མ་ནས་ཟད་པར་ཤེས་པའོ། །མི་སྐྱེ་བ་༡༠ཤེས་པ་ནི། ཆོས་ཐམས་ཅད་རང་བཞིན་གྱིས་སྐྱེ་བ་མེད་པ་སྟེ། སྤང་བྱ་ཐམས་ཅད་ལམ་གྱིས་སྤངས་པས་གློ་བུར་གྱིས་སྐྱེ་བའང་ཕྱིན་ཆད་གཏན་མི་འབྱུང་བར་མཐོང་བའོ། །འདི་དག་ནི་སངས་རྒྱས་ཀྱི་སའི་ཤེས་པ་བཅུའི་དབང་དུ་བྱས་པའོ། །མཐོང་ལམ་གྱི་ཆོས་ཤེས་རྗེས་ཤེས་རྣམས་ཀྱང་ཉོན་སྒྲིབ་ཀྱི་དབང་དུ་བྱས་ནས་འདིའི་རིགས་པས་ཤེས་པར་བྱ་ཞིང༌། སྡུག་བསྔལ་ཆོས་བཟོད་དང་རྗེས་བཟོད་ལ་སོགས་པ་བཟོད་པ་བརྒྱད་པོ་རྣམས་ནི་ཤེས་པ་བརྒྱད་ཀྱིས་ཤེས་ཤིང་མཐོང་བའི་དོན་བཟོད་པར་བྱས་ཏེ་སྒོམ་པའོ། །འོ་ན་མཐོང་ལམ་མས་བརྟན་གྱི་དགའ་བ་བཅུ་དྲུག་གི་རང་བཞིན་དེ་རྣམས་སྐད་ཅིག་བཅུ་དྲུག་ལ་འཆད་པའི་ཕྱིར། ཤེས་བཟོད་བཅུ་དྲུག་རེ་དང་སྦྱར་བར་བྱེད་དམ་ཞེ་ན། མི་སྦྱོར་ཏེ་སྔགས་ལུགས་ཀྱི་བཟོད་ཤེས་བཅུ་དྲུག་པོ་འདི་དག་ནི་ཐོག་མར་རྟོགས་ཚུལ་གྱི་དབྱེ་བས། ཤེས་བཟོད་གཉིས་ཐོབ་པ་ལ་སྔ་ཕྱི་ཅུང་ཟད་ཡོད་མོད་ཀྱི། ལྷག་མ་མཉམ་བཞག་གི་ཐུན་དེ་ཕལ་ཆེར་བཅུ་དྲུག་པོ་ཐམས་ཅད་དུས་གཅིག་ཏུ་བསྒོམ་པ་ཡིན་ཏེ་དམིགས་ཡུལ་གྱི་ལྡོག་ཆས་ཕྱེ་བ་མ་གཏོགས་ཡེ་ཤེས་ཀྱི་ངོ་བོ་གཅིག་ཡིན་ནོ། །དགའ་བ་བཅུ་དྲུག་ནི། བྱང་ཆུབ་ཀྱི་སེམས་སྟེང་དུ་བགྲོད་པའི་དབྱེ་བས་ལྔ་ཕྱིའི་གོ་རིམ་སྟེ། མཐོང་ལམ་དགའ་བའི་སྐད་ཅིག་བཅུ་དྲུག་ཅེས་བརྗོད་པས་ཤེས་བཟོད་བཅུ་དྲུག་ཡིན་པར་མི་འགྲོའོ། །དེ་དག་ནི་མཚན་ཡང་དག་པར་བརྗོད་པ་ལས། ཤེས་པ་བརྒྱད་པོ་རྟོགས་པ་འཆང༌། །ཞེས་དང༌། ཤེས་བཅུ་རྣམ་དག་འཆང་བ་པོ། །ཞེས་སོགས་གསུངས་པའི་ངེས་དོན། གྲུབ་ཆེན་ཞི་བའི་ཞལ་སྔ་ནས་རྒྱུད་ཀུན་ལས་བཏུས་པ་ཞེས་དུམ་བུ་སྟོང་ཕྲག་བརྒྱད་ཡོད་པ་ཞིག་ལས་མན་ངག་གིས་ཕྱུང་བར་གསུངས་སོ། །སོགས་ཁོངས་ནས་སྐབས་འདིར་བདེན་དོན་རྣམ་པ་བཅུ་གཉིས་དང༌། གསང་སྔགས་ནང་གི་ཞུགས་འབྲས་བརྒྱད་ལ་སོགས་པའི་རྣམ་གཞག་ཀྱང་སྤྲོར་ཡོད་དོ། །
བདུན་པ་ཡོན་ཏན་ཕྲིན་ལས་མདོར་སྨོས་པ་དང་བཅས་པ་ནི།
ཡོན་ཏན་ཕྲིན་ལས་གོང་དུ་བཤད་ལས་ཤེས། །
མདོར་ན་ཆེན་པོ་གསུམ་དང་ཆོས་གཉིས་ཏེ། །
རྒྱུན་གྱིས་རྟག་ལ་མཁའ་ལྟར་ཁྱབ་པའོ། །
ཡོན་ཏན་དང་ཕྲིན་ལས་ནི་གོང་དུ་མཚན་ཉིད་ཐེག་པའི་འབྲས་བུའི་རྣམ་གཞག་གི་སྐབས་སུ་བཤད་པ་དང་ཁྱད་པར་མེད་པས་དེ་ལས་ཤེས་པར་བྱ་ཞིང༌། མདོར་ན་སྐུ་དང་ཞིང་ལ་སོགས་པ་རྣམ་པར་དབྱེ་བ་དང་གྲངས་ཀྱི་རྣམ་པར་གཞག་པ་ཇི་ཙམ་དུ་ཕྱེ་ཡང་རུང༌། ཡང་དག་པར་རྫོགས་པའི་སངས་རྒྱས་ཀྱི་ཡེ་ཤེས་གང་ཡིན་པ་དེ་ནི། སེམས་ཅན་གྱི་དུས་ན་སེམས་རང་བཞིན་གྱིས་འོད་གསལ་བར་གནས་པ་དེ་ཉིད། སྒྲིབ་པ་ཐམས་ཅད་དང་བྲལ་བའི་ངོ་བོ་ཉིད་ཀྱིས་རང་བཞིན་མངོན་དུ་གྱུར་པ་གསེར་རྡོ་ལས་གསེར་རྙེད་པ་ལྟ་བུར་མངོན་སུམ་པར་མཛད་པ་ལས། བག་ཆགས་དང་བཅས་པའི་སྒྲིབ་པ་མཐའ་དག་སྤང་བའི་སྤངས་པ་ཆེན་པོ་དང༌། སྒྱུ་མ་དང་རྨི་ལམ་དང་དྲི་ཟའི་གྲོང་ཁྱེར་དང་པྲ་ཕབ་པ་ལ་སོགས་པ་བཞིན་དུ་མ་བརྟགས་པར་ཕུང་པོ་དང་ཁམས་དང་སྐྱེ་མཆེད་ལ་སོགས་པའི་ཆོས་མ་ལུས་པ་མངོན་སུམ་དུ་གཟིགས་པའི་རྟོགས་པ་ཆེན་པོ་དང༌། དེའི་མཐུས་འགྲོ་བ་མ་ལུས་པའི་དོན་ལྷུན་གྱིས་གྲུབ་པར་ཆགས་པ་མེད་བཞིན་དུ་ནམ་མཁའ་ཇི་སྲིད་དུ་མཛད་པ་ནི་སེམས་ཆེན་པོ་སྟེ། ཆེན་པོ་གསུམ་གྱི་མཚན་ཉིད་ཅན་གྱི་འབྲས་བུའི་མཆོག་ཡོངས་སུ་རྫོགས་པ་ཡིན་ནོ། །དེ་ལྟར་སེམས་ཅན་མཐའ་དག་གི་དོན་བྱེད་པ་ལའང་རྟག་ཅིང་ཁྱབ་པའི་ཆོས་གཉིས་དང་ལྡན་པ་སྟེ། སེམས་ཅན་གྱི་ཁམས་ཟད་པ་མེད་པ་རྗེས་སུ་འཛིན་པའི་དོན་དུ་འཕེལ་འགྲིབ་མེད་པར་བཞུགས་པ་རྒྱུན་གྱིས་རྟག་པ་དང༌། ཆོས་ཀྱི་སྐྱེ་མཆེད་པའི་ནམ་མཁས་གཟུགས་ཅན་གྱི་དངོས་པོ་ཐམས་ཅད་ལ་གོ་འབྱེད་པའི་ཚུལ་གྱིས་ཁྱབ་པ་ལྟར་སེམས་ཅན་གྱི་རིགས་གང་ལའང་ཉེ་རིང་གི་ཁྱད་པར་ཅུང་ཟད་ཙམ་ཡང་མ་མཆིས་པའི་ཁྱབ་པ་ཆེན་པོར་ལྷུན་གྱིས་གྲུབ་པ་ཉིད་དོ། །རྡོ་རྗེ་ཐེག་པའི་མཐར་ཐུག་གི་འབྲས་བུ་གཏན་ལ་དབབ་པ་སྐབས་གསུམ་པའི་འགྲེལ་པའོ།། །། 
༤ གསང་སྔགས་སྔ་འགྱུར་ལུགས་ཀྱི་འབྲས་བུའི་རྣམ་གཞག་བྱེ་བྲག་ཏུ་གཏན་ལ་དབབ་པའི་སྐབས།
སྐབས་བཞི་པ་གསང་སྔགས་སྔ་འགྱུར་ལུགས་ཀྱི་འབྲས་བུའི་རྣམ་གཞག་བྱེ་བྲག་ཏུ་གཏན་ལ་དབབ་པ་ལ་གཉིས། ཤེས་བྱ་འབྲས་བུའི་རྒྱུད་སྒྱུ་འཕྲུལ་དྲྭ་བ་ལྟར་བཤད་པ། གྲོལ་ཚུལ་རིམ་པ་གསུམ་འོད་གསལ་རྡོ་རྗེ་སྙིང་པོ་ལྟར་བཤད་པའོ། །དང་པོ་༼ཤེས་བྱ་འབྲས་བུའི་རྒྱུད་སྒྱུ་འཕྲུལ་དྲྭ་བ་ལྟར་བཤད་པ་༽ལ་གཉིས། ཤེས་བྱ་འབྲས་བུའི་རྒྱུད་སྤྱིར་བསྟན་པ། དེའི་རྣམ་གཞག་བྱེ་བྲག་ཏུ་བཤད་པའོ། །དང་པོ་༼ཤེས་བྱ་འབྲས་བུའི་རྒྱུད་སྤྱིར་བསྟན་པ་༽ནི།
རྡོ་རྗེ་སེམས་དཔའ་སྒྱུ་འཕྲུལ་དྲྭ་བའི་ལུགས་སུ། གང་དུ་མཐར་ཕྱིན་པ་འབྲས་བུའི་རྒྱུད་མདོ་ཙམ་སྨོས་ན། སྒྱུ་འཕྲུལ་བྱེ་བྲག་བསྟན་པ་ལས། གྲུབ་པའི་རྣལ་འབྱོར་རྣལ་འབྱོར་ཆེ། །ལྷུན་གྲུབ་ཇི་བཞིན་མངོན་བྱས་པའང༌། །བཏགས་པ་ཙམ་སྟེ་གཉིས་པ་མེད། །དེ་ཕྱིར་དེ་ལ་དེ་བརྗོད་དོ། །ཞེས་པས་སྦྱང་གཞི་རྒྱུ་རྒྱུད་ལ་བརྟེན་པའི་སྦྱང་བྱ་གློ་བུར་གྱི་དྲི་མ་རྣམས་སྦྱོང་བྱེད་ཀྱིས་ལེགས་པར་སྦྱངས་པས་གཞི་ཇི་ལྟ་བ་བཞིན་མངོན་དུ་གྱུར་པ་མཐར་ཐུག་པའོ། །དེ་ལ་སྦྱང་གཞི་ནི། རྒྱུ་རྒྱུད་བདེ་བར་གཤེགས་པའི་སྙིང་པོ་སེམས་ཅན་ཐམས་ཅད་ཀྱི་རྒྱུད་ལ་གདོད་མ་ནས་རང་ལ་རང་ཆས་སུ་བཞུགས་པ་སྟེ། དཔེར་ན་འདམ་གྱི་ཁྲོད་ན་གནས་པའི་ནོར་བུ་རིན་པོ་ཆེ་བཞིན་ནོ། །སྦྱང་བྱ་ནི། མེད་སྣང་གཉིས་འཛིན་གློ་བུར་དྲི་མ་རགས་པ་དང་ཕྲ་ཞིང་ཕྲ་བ་དང་བཅས་པ་སྟེ། དཔེར་ན་ནོར་བུ་ལ་སྒྲིབ་པར་བྱེད་པའི་འདམ་རྫབ་བཞིན་ནོ། །སྦྱོང་བྱེད་ནི། བསྐྱེད་རིམ་དང་རྫོགས་རིམ་གྱིས་བསྡུས་པའི་ལམ་སྟེ། དཔེར་ན་བཀྲུ་བྱེད་ཀྱི་ཆུ་དང་འདག་རྫས་བཞིན་ནོ། །སྦྱངས་འབྲས་ནི། དེ་ལྟར་ལམ་གྱིས་དྲི་མ་ཐམས་ཅད་སྦྱངས་པ་ལས། གཞི་ལ་ཇི་ལྟར་ཡོད་པའི་ཡོན་ཏན་མངོན་དུ་གྱུར་པ་མཐར་ཐུག་པ་སྟེ། དཔེར་ན། འདམ་རྫབ་ལས་གྲོལ་བའི་ཡིད་བཞིན་གྱི་ནོར་བུ་རིན་པོ་ཆེ་ལས་འདོད་དགུའི་ཆར་འབེབས་པ་བཞིན་ནོ། །ངེས་ཚིག་ནི། ཅིའི་ཕྱིར་འབྲས་བུའི་རྒྱུད་དུ་འགྱུར་ཞེ་ན། ཁོག་གཞུང་ལས། གྲུབ་པ་མཐར་ཕྱིན་འབྲས་བུར་བརྗོད། །ཅེས་པས་བླ་ན་མེད་པ་མཆོག་གི་འབྲས་བུ་མཐར་ཐུག་པ་དོན་དུ་གཉེར་བ་རྣམས་བསམ་པ་ཡོངས་སུ་རྫོགས་པས་ན་འབྲས་བུ་དང༌། ནམ་ཡང་རྒྱུན་མི་འཆད་པས་ན་རྒྱུད་ཅེས་བྱའོ། །
གཉིས་པ་༼དེའི་རྣམ་གཞག་བྱེ་བྲག་ཏུ་བཤད་པ་༽ལ་གསུམ། བདག་དོན་གྲུབ་པ། གཞན་དོན་མཛད་པ། ཞར་བྱུང་མདོ་སྔགས་སངས་རྒྱས་ཀྱི་ཁྱད་པར་རོ། །དང་པོ་༼བདག་དོན་གྲུབ་པ་༽ལ་གསུམ། ཐོབ་ཚུལ། མཚན་ཉིད། རྣམ་གྲངས་སོ། །དང་པོ་༼ཐོབ་ཚུལ་༽ནི།
གཞི་ཉིད་ཇི་བཞིན་མངོན་བྱས་སྤང་ཐོབ་བྲལ། །
སྐུ་དང་ཡེ་ཤེས་དཀྱིལ་འཁོར་ངང་གིས་སྣང༌། །
བཤད་མ་ཐག་པའི་འབྲས་རྒྱུད་དེ་ཇི་ལྟར་ཐོབ་ན། གཞི་ཇི་ལྟ་བ་བཞིན་མངོན་དུ་བྱས་པས་སྤང་ཐོབ་མེད་པར་སྐུ་དང་ཡེ་ཤེས་ཀྱི་དཀྱིལ་འཁོར་དུ་རང་སྣང་བའོ། །དེ་ལྟར་ཡང་རྒྱུད་གསང་བ་སྙིང་པོ་ལས། ངོ་མཚར་ཆོ་འཕྲུལ་རྨད་ཀྱི་ཆོས། །གཞན་ནས་ཡོད་འོང་མ་ཡིན་ཏེ། །ཐབས་ལ་བརྟེན་པའི་ཤེས་རབ་ཉིད། །དེ་ལྟ་བུ་ཡི་ངང་དུ་བྱུང༌། །ཞེས་སོ། །
གཉིས་པ་༼མཚན་ཉིད་༽ནི།
མཚན་ཉིད་མ་སྤངས་མཐའ་བྲལ་རྒྱལ་ཀུན་གྱི། །
དགོངས་པར་རོ་མཉམ་ཆུ་ལ་ཆུ་བཞག་ལྟར། །
འབྲས་རྒྱུད་ཀྱི་མཚན་ཉིད་ནི། གཅིག་དང་དུ་མ་ལ་སོགས་པའི་མཐའ་ཐམས་ཅད་མ་སྤངས་ལ་བྲལ་བའི་ཕྱིར། བརྗོད་དུ་མེད་པའི་དོན་མངོན་དུ་གྱུར་པས་གཟུང་ཡུལ་ལས་གྲོལ་བས། རྒྱུད་དག་པའི་སངས་རྒྱས་ཐམས་ཅད་ཀྱི་དགོངས་པར་ཆུ་ལ་ཆུ་བླུགས་པ་ལྟར་རོ་གཅིག་ཏུ་གྱུར་པ་སྟེ། རིམ་གསུམ་ལས། མཚན་ཉིད་བཞི་དང་ལྡན་པའི་ཕྱིར། །མ་ལུས་གཅིག་མིན་ཐ་དད་མིན། །ཞེས་སོ། །
གསུམ་པ་རྣམ་གྲངས་ལ་གཉསི། མཚན་གྱི་རྣམ་གྲངས། ངོ་བོའི་རྣམ་གྲངས་སོ། །དང་པོ་༼མཚན་གྱི་རྣམ་གྲངས་༽ནི།
འབྲས་རྒྱུད་ཀྱི་མཚན་གྱི་རྣམ་གྲངས་ནི། ལམ་རིམ་ལས། ཐུན་མོང་མིན་པའི་རྒྱལ་མིང་གྲངས། །བདེ་གཤེགས་དེ་བཞིན་གཤེགས་པ་སྟེ། །བཅོམ་ལྡན་འདས་དང་སངས་རྒྱས་དང༌། །དགྱེས་ཆེན་བརྗོད་སོགས་བསམ་མི་ཁྱབ། །ཅེས་གསུངས་པ་ལྟར་རོ། །
གཉིས་པ་༼ངོ་བོའི་རྣམ་གྲངས་༽ལ་གཉིས། མ་འདྲེས་རྣམ་གྲངས་སུ་སྣང་བ་དང༌། དབྱེར་མེད་ལྷུན་གྲུབ་ཀྱི་ངོ་བོའོ། །དེའི་དང་པོ་༼མ་འདྲེས་རྣམ་གྲངས་སུ་སྣང་བ་༽ལ་གསུམ། རྒྱས་པ། འབྲིང་པོ། བསྡུས་པའི་ཚུལ་ལོ། །དང་པོ་༼རྒྱས་པ་༽ནི།
འབྲས་ཆོས་ཀྱི་ངོ་བོ་སྐུ་གསུང་ཐུགས་ཡོན་ཏན་ཕྲིན་ལས་ལྔ་པོ་རེ་རེ་ལའང་བསམ་གྱིས་མི་ཁྱབ་སྟེ། སྒྱུ་འཕྲུལ་ལས། ཀུན་ཏུ་སྐུ་བསམ་གྱིས་མི་ཁྱབ་པ་དང༌། ཀུན་ཏུ་གསུང་བསམ་གྱིས་མི་ཁྱབ་པ་དང༌། ཀུན་ཏུ་ཐུགས་བསམ་གྱིས་མི་ཁྱབ་པ་དང༌། ཞེས་སོ། །ཡོན་ཏན་ནི། རྒྱས་པ་ལས། ཡེ་ཤེས་སྤྱན་གྱིས་སྤྲས་པའི་ཕྱིར། །ཞིང་དང་ཡོན་ཏན་བསམ་མི་ཁྱབ། །ཅེས་སོ། །ཕྲིན་ལས་ནི། གསང་སྙིང་ལས། ཕྱོགས་བཅུའི་འཇིག་རྟེན་རྡུལ་སྙེད་དུ། །རྒྱལ་བའི་དོན་རྣམས་རྡུལ་ཕྲན་སྙེད། །སྤྲུལ་པ་རྡུལ་ཕྲན་བསམ་ཡས་ཀྱིས། །སྐད་ཅིག་ཡུད་ལ་ལྷུན་གྱིས་གྲུབ། །ཅེས་སོ། །
གཉིས་པ་༼འབྲིང་པོ་༽ལ་སྐུ་གསུང་ཐུགས་ཡོན་ཏན་ཕྲིན་ལས་ལྔ། དེ་རེ་རེ་ལའང་ལྔ་ལྔར་གསུངས་ཏེ་དེ་ལ། དང་པོ་སྐུ་ལྔ་ནི། 
རྣམ་གྲངས་ཆོས་སྐུ་ལོངས་སྐུ་སྤྲུལ་པའི་སྐུ། །
མི་འགྱུར་རྡོ་རྗེ་མངོན་བྱང་སྐུ་ལྔ་སྟེ། །
བསམ་གྱིས་མི་ཁྱབ་པའི་ཚུལ་ལས་རྣམ་གྲངས་སུ་བཞག་པ་ནི་འབྲས་ཆོས་ཉེར་ལྔ་སྟེ། དེའང་རང་དོན་རྟོགས་པ་མཐར་ཕྱིན་པའི་ངོ་བོ་དབྱིངས་ཐོག་ཏུ་རིག་པའི་ཡེ་ཤེས་གྲོལ་བ་ནི་ཆོས་སྐུ། དེ་ལས་མ་གཡོས་པར་གདུལ་བྱ་ལས་དག་པ་ས་བཅུ་པའི་ངོར་རྟེན་ལུས་ཉིད་ཟག་མེད་དུ་གྱུར་པའི་བརྒྱུད་འབྲས་ཐུན་མིན་གྱི་མཚན་དཔེ་དང་ལྡན་པར་སྣང་བ་ལོངས་སྐུ། གདུལ་བྱ་མ་དག་པ་འགྲོ་དྲུག་ལ་མོས་པ་དང་མཐུན་པར་སྣ་ཚོགས་སུ་སྣང་ནས་དོན་མཛད་པ་ནི་སྤྲུལ་པའི་སྐུ། གཟུགས་སྐུ་གཉིས་སུ་སྣང་ཡང་རང་རྒྱུད་པ་མེད་དེ། ཆོས་ཀྱི་སྐུ་ལས་མ་གཡོས་པའམ། ཆོས་སྐུ་དང་གཟུགས་སྐུ་དབྱེར་མི་ཕྱེད་པ་ནི་རྡོ་རྗེའི་སྐུ། དེ་དག་རིག་པའི་ཡེ་ཤེས་ལ་ལྷུན་གྱིས་རྫོགས་པས་ཆོས་སྐུ་ལས་མ་གཡོས་བཞིན་དུ་གདུལ་བྱའི་ལས་དང་མཐུན་པར་སྣ་ཚོགས་སུ་སྣང་བ་ནི་མངོན་པར་བྱང་ཆུབ་པའི་སྐུ་སྟེ་སྐུ་ལྔའོ། །
གཉིས་པ་གསུང་ལྔ་ནི།
སྐྱེ་མེད་དོན་དང་དགོངས་བརྡ་བརྗོད་པ་ཚིག །
དབྱེར་མེད་རྡོ་རྗེ་རིག་བྱིན་གསུང་ལྔའོ། །
སྟོན་པ་སྐུ་ལྔས་རང་རང་གི་འཁོར་ལ་བརྡ་སྤྲོད་པའི་བདག་ཉིད་ཅན་ཏེ། དེའང་ཆོས་ཉིད་སྨྲ་བརྗོད་དང་བྲལ་བ་ཉིད་བརྗོད་བྱ་ཀུན་གྱི་གཞིར་གྱུར་པའི་ཆ་ནས་ཆོས་སྐུ་སྐྱེ་མེད་དོན་གྱི་གསུང༌། མེ་ལོང་གིས་བྱད་ཀྱི་དྲི་མ་གོས་ཟིན་སེལ་བར་བྱེད་པ་ལྟར་སྐུའི་བརྡས་འཁོར་གྱི་བློ་ལ་དོན་འཇལ་བར་སྟོན་པ་ནི་ལོངས་སྐུ་དགོངས་པ་བརྡའི་གསུང༌། གང་ལ་གང་འདུལ་གྱི་སྒྲ་སྐད་དང་མཐུན་པར་དུས་གཅིག་ཏུ་ཆོས་སྟོན་པ་ནི་སྤྲུལ་སྐུ་བརྗོད་པ་ཚིག་གི་གསུང༌། སྒྲ་སྐད་ཐམས་ཅད་གྲགས་སྟོང་གཉིས་སུ་མེད་པས་མཐའ་གཉིས་ལས་གྲོལ་བ་ནི་དབྱེར་མེད་རྡོ་རྗེའི་གསུང༌། སྒྲ་ཐམས་ཅད་རང་རིག་པའི་ངང་དུ་ལྷུན་གྱིས་གྲུབ་པས་ཅིར་ཡང་མི་འགག་པ་རིག་པ་བྱིན་རློབས་ཀྱི་གསུང་ནི་མངོན་བྱང་གི་གསུང་སྟེ་གསུང་ལྔའོ། །
གསུམ་པ་ཐུགས་ལྔ་ནི།
མི་རྟོག་མཉམ་ཉིད་འགྲོ་སྒྲོལ་མི་ཕྱེད་པ། །
ཅིར་ཡང་མཁྱེན་པའི་ཡེ་ཤེས་ཐུགས་མཆོག་ལྔ། །
སྟོང་པ་ཉིད་ཀྱི་ཡེ་ཤེས་ནི་ཆོས་སྐུ་མི་རྟོག་ཆེན་པོའི་ཐུགས། མཉམ་པ་ཉིད་ཀྱི་ཡེ་ཤེས་ནི་ལོངས་སྐུ་མཉམ་པ་ཆེན་པོའི་ཐུགས། བྱ་བ་གྲུབ་པའི་ཡེ་ཤེས་ནི་སྤྲུལ་སྐུ་འགྲོ་བ་སྒྲོལ་བའི་ཐུགས། སོ་སོར་རྟོག་པའི་ཡེ་ཤེས་ནི་མི་ཕྱེད་རྡོ་རྗེའི་ཐུགས། མེ་ལོང་ལྟ་བུའི་ཡེ་ཤེས་ནི་མངོན་བྱང་གིས་ཅིར་ཡང་ས་ལེར་མཁྱེན་པའི་ཐུགས་ཏེ་ཡེ་ཤེས་ཀྱི་ཐུགས་མཆོག་ལྔའོ། །
བཞི་པ་ཡོན་ཏན་ལྔ་ནི།
རྣམ་དག་ཞིང་ཁམས་ཚད་བྲལ་གཞལ་མེད་ཁང༌། །
གསལ་དག་འོད་ཟེར་ཁྱད་པར་འཕགས་པའི་གདན། །
དགྱེས་རྒུར་ལོངས་སྤྱོད་ཡོན་ཏན་རྣམ་པ་ལྔ། །
རྣམ་པར་དག་པའི་ཞིང་ཁམས་ནི། རྒྱུད་ལས། ཕྱོགས་བཅུ་ཐམས་ཅད་སངས་རྒྱས་ཞིང༌། །ཞེས་དང༌། ཞིང་ཁམས་རྣམ་དག་བསམ་ཡས་དང༌། །ཞེས་སོ། །རྒྱ་ཚད་བྲལ་བའི་གཞལ་ཡས་ཁང་ནི། རྒྱ་དང་བྲལ་བའི་གཞལ་ཡས་ཁང༌། །ཞེས་སོ། །གསལ་ཞིང་དག་པའི་འོད་ཟེར་ནི། འོད་ཟེར་འཕྲོ་བའི་ཚོགས་ཆེན་པོ། །ཞེས་སོ། །ཁྱད་པར་དུ་འཕགས་པའི་གདན་ཁྲི་ནི། སེང་གེ་གླང་ཆེན་རྟ་རྨ་བྱ། །ནམ་མཁའ་ལྡིང་གི་ཁྲི་ཆེན་ལ། །ཉི་ཟླ་པདྨ་རིན་པོ་ཆེ། །ཞེས་སོ། །དགྱེས་རྒུར་སྤྱོད་པའི་ལོངས་སྤྱོད་ནི། རོལ་མོ་སྣ་ཚོགས་སྤྲིན་ཕུང་བཞིན། །ཞེས་པ་ལ་སོགས་པས་བསྟན་པ་སྟེ་ཡོན་ཏན་རྣམ་པ་ལྔའོ། །
ལྔ་པ་ཕྲིན་ལས་ལྔ་ནི།
ཞི་བ་དང༌། རྒྱས་པ་དང༌། དབང་དང༌། དྲག་པོ་དང༌། ལྷུན་གྱིས་གྲུབ་པ་སྟེ། དོང་སྤྲུགས་བཀོལ་བ་དུམ་བུའི་རྒྱུད་ལས། ཉོན་མོངས་རྣམ་པར་རྟོག་པས་སེམས་ཁེངས་རྣམས། །སངས་རྒྱས་མཛད་པས་རྒྱུད་མཉན་ཞི་བར་མཛད། །རྨོངས་ཤིང་དབུལ་དང་ཕོངས་པའི་གང་ཟག་རྣམས། །ཤེས་བྱ་ལོངས་སྤྱོད་མཐའ་ཡང་རྒྱས་པར་མཛད། །མི་ཕན་མི་དུལ་གྱོང་བའི་གང་ཟག་རྣམས། །དབང་གི་ལས་ཀྱིས་དུལ་ཞིང་ཞི་བར་མཛད། །ཐུགས་རྗེའི་ཐབས་ཀྱིས་མི་དུལ་གདུག་པ་རྣམས། །མངོན་སྤྱོད་དྲག་པོས་ཚར་ཡང་གཅོད་པར་མཛད། །དེ་ལྟར་མ་རྟོགས་རིགས་རྣམས་བདག་པོའི་ངང༌། །ཕྱོགས་རིས་མེད་ཅིང་ལྷུན་གྱིས་གྲུབ་པར་མཛད། །ཅེས་འབྱུང་བ་ལྟར་རོ། །
གསུམ་པ་བསྡུས་པ་ལའང་གཉིས། ཅུང་ཟད་བསྡུས་པ་དང༌། ཤིན་ཏུ་བསྡུས་པའོ། །དང་པོ་༼ཅུང་ཟད་བསྡུས་པ་༽ནི། 
དེ་དག་ཀྱང་བསྡུ་ན། གསང་སྙིང་ལས། སྐུ་གསུང་ཐུགས་ཀྱི་རྫོགས་པ་ཆེ། །ཡོན་ཏན་ཕྲིན་ལས་ཀུན་ཏུ་རྫོགས། །ཞེས་གསུངས་པས། ཆེ་བའི་ཡོན་ཏན་མ་ལུས་པའི་རྟེན་བྱེད་པས་ན་སྐུ། གདུལ་བྱ་ལ་བརྡ་སྤྲོད་པས་ན་གསུང༌། ཤེས་བྱ་ཐམས་ཅད་མཁྱེན་པས་ན་ཐུགས། མངའ་ཐང་རྫོགས་པས་ན་ཡོན་ཏན། གདུལ་བྱ་འདུལ་བས་ན་ཕྲིན་ལས་དང་བཅས་པ་ལྔ་ལ་འདུའོ། །
གཉིས་པ་༼ཤིན་ཏུ་བསྡུས་པ་༽ལ་གཉིས། མདོར་བསྟན། རྒྱས་བཤད་དོ། །དང་པོ་༼མདོར་བསྟན་༽ནི།
ཞེས་སོ། །
གཉིས་པ་༼རྒྱས་བཤད་༽ལ་གཉིས། རྟེན་སྐུ། བརྟེན་པ་ཡེ་ཤེས་སོ། །དང་པོ་༼རྟེན་སྐུ་༽ནི། 
སྒྲིབ་བྲལ་གྱི་དགོངས་པ་དབྱིངས་ཡེ་ཟུང་དུ་འཇུག་པས་ཆོས་སྐུ། དེ་ཉིད་འཁོར་སྨིན་པ་རྒྱ་མཚོ་ལ་ངེས་པ་ལྔ་ལྡན་དུ་སྣང་བ་ལོངས་སྐུ། འཁོར་མོས་པ་རྒྱ་མཚོ་ལ་སྣང་བ་སྤྲུལ་སྐུ། དེ་གསུམ་སྣང་ཆ་མ་འདྲེས་པའི་ཆ་ནས་མངོན་བྱང༌། དབྱེར་མི་ཕྱེད་པའི་ངོས་ནས་རྡོ་རྗེའི་སྐུ་སྟེ་ལྔའོ། །དེ་དག་གཅིག་གམ་ཐ་དད་ཅེ་ན། སྐུ་ལྔ་ལྷུན་གྲུབ་ཀྱི་བདག་ཉིད་དུ་ངོ་བོ་གཅིག་ལ། དེ་ཉིད་ཡོན་ཏན་གྱི་ལྡོག་ཆ་ནས་སྐུ་ལྔར་སྣང་བས་ཐ་དད་དེ། མཁའ་ཟླ་དང་ཆུ་ཟླ་བཞིན་ནོ། །དེ་ལས་ཀྱང་མངོན་བྱང་དང་རྡོ་རྗེའི་སྐུ་ནི་ཡོན་ཏན་གྱི་ཆ་ནས་བཏགས་པ་ཙམ་ཡིན་པའི་ཕྱིར་སྐུ་བཏགས་པ་བ་སྟེ། སྐུ་མཚན་ཉིད་པ་ནི་གསུམ་དུ་ངེས་སོ། །གསུམ་ཡང་ཆོས་སྐུ་ནི་བདག་དོན་དགོངས་པའི་ཆ་དང༌། གཟུགས་སྐུ་གཉིས་ནི་གཞན་དོན་མཛད་པའི་ཆ་ནས་བཞག་པར་ཤེས་པར་བྱའོ། །
གཉིས་པ་༼བརྟེན་པ་ཡེ་ཤེས་༽ནི།
གཞི་དོན་སྦྱོར་བའི་ཀུན་གཞི་ཉོན་ཡིད་ཡིད། །
སྒོ་ལྔ་གནས་འགྱུར་བརྟེན་པ་ཡེ་ཤེས་ལྔ། །
གློ་བུར་གྱི་སྒྲིབ་པ་མཐའ་དག་མ་སྤངས་ལ་བྲལ་བའི་རང་བཞིན་རྟོགས་པའི་ཚེ། གཞི་དོན་གྱི་ཀུན་གཞི་མངོན་དུ་གྱུར་པ་ནི་ཅིར་ཡང་མི་དམིགས་པ་ཆོས་ཀྱི་དབྱིངས་ཀྱི་ཡེ་ཤེས། དེའི་ཚེ་སྦྱོར་བ་དོན་གྱི་ཀུན་གཞི་གནས་འགྱུར་བ་གསལ་ལ་མི་རྟོག་པས་ཡེ་ཤེས་ལྷག་མ་གསུམ་གྱི་འཆར་གཞིར་གྱུར་པ་ནི་མེ་ལོང་ལྟ་བུའི་ཡེ་ཤེས། ཉོན་ཡིད་གནས་འགྱུར་བཟང་ངན་བླང་དོར་མེད་པ་མཉམ་ཉིད་ཡེ་ཤེས། ཡིད་གནས་འགྱུར་ཤེས་བྱའི་ཡུལ་དུས་གསུམ་གྱི་ཆོས་ཐམས་ཅད་པདྨའི་འདབ་མ་ལྟར་གསལ་ལ་མ་འདྲེས་པར་མཁྱེན་པ་ནི་སོ་སོར་རྟོག་པའི་ཡེ་ཤེས། སྒོ་ལྔ་གནས་འགྱུར་འགྲོ་དོན་མཛད་པ་ལ་ཐོགས་པ་མེད་པ་ནི་བྱ་བ་གྲུབ་པའི་ཡེ་ཤེས་ཏེ། རྣམ་བཀོད་ལས། སྟོང་པའི་ཡེ་ཤེས་དངོས་པོ་མེད། །མེ་ལོང་ཡེ་ཤེས་རྟོག་པ་མེད། །མཉམ་ཉིད་ཡེ་ཤེས་བཟང་ངན་མེད། །ཀུན་རྟོག་ཡེ་ཤེས་མ་འདྲེས་གསལ། །བྱ་བ་ནན་ཏན་མཐར་ཕྱིན་པའོ། །ཞེས་སོ། །
གཉིས་པ་དབྱེར་མེད་ལྷུན་གྲུབ་ཀྱི་ངོ་བོ་ནི། 
འབྲས་ཆོས་ཉེར་ལྔ་དྲུག་པའི་ཡོན་ཏན་དུ། །
འདུ་ཕྱིར་དབྱེར་མེད་ལྷུན་གྲུབ་ངོ་བོ་ཉིད། །
འབྲས་བུའི་ཆོས་ཉེར་ལྔ་པོ་དེ་དག་ཀྱང་སྐུ་ལྔའི་བདག་ཉིད་རྒྱལ་བ་དྲུག་པའི་ཡོན་ཏན་གྱི་ལྡོག་པ་ནས་ཤར་ཞིང༌། དེའི་ཡོན་ཏན་དུ་འདུ་བའི་ཕྱིར། དབྱེར་མེད་ལྷུན་གྱིས་གྲུབ་པའི་ངོ་བོ་ཉིད། གཅིག་དང་དུ་མ་ལས་གྲོལ་བའི་བདག་ཉིད་དོ། །དེའང་དགོངས་འདུས་ལས། སངས་རྒྱས་མཉམ་དང་དབྱིངས་སུ་གྲོལ། །དེ་ཉིད་ཆེན་པོར་ལྷུན་གྱིས་གྲུབ། །ཅེས་དང༌། རིམ་གསུམ་ལས། འབྲས་བུ་ཡོན་ཏན་ལྷུན་གྲུབ་པས། །ཡིད་བཞིན་ནོར་བུ་ལྟར་སྣང་བའོ། །ཞེས་སོ། །
གཉིས་པ་གཞན་དོན་མཛད་པ་ནི། 
རྟོག་མེད་རང་གསལ་གཟིགས་ཚུལ་གསུམ་གྱིས་གཟིགས། །
རྟག་རྒྱུན་རང་བཞིན་ཤུགས་དང་གསོལ་བཏབ་ཡུལ། །
ཕྲད་ནས་ཐུགས་རྗེ་སྐྱེས་ཏེ་ནོར་བུ་ལྟར། །
རྟོག་མེད་ལྷུན་གྱིས་གྲུབ་པའི་འགྲོ་དོན་མཛད། །
རང་དོན་དེ་ལྟར་གྲུབ་ནས་གཞན་དོན་གདུལ་བྱ་ལ་ཐུགས་རྗེས་གཟིགས་པའི་ཚུལ་ཡང༌། ལུགས་འདིར་ཡེ་ཤེས་རྒྱུན་ཆད་ཅེས་སྐུར་བ་མི་འདེབས། མ་ཆད་ཅེས་སྒྲོ་མི་འདོགས། དེ་གཉིས་ཆར་གྱི་མཐའ་དང་བྲལ་བའི་ངོ་བོ་ཉིད་ཀྱི་ཚུལ་གྱིས་རྟོག་མེད་རང་གསལ་དུ་གཟིགས་ཏེ། རྒྱུད་ལས། སྟོང་ཉིད་བདག་མེད་ཡེ་མཁྱེན་རང་རིག་ཐུགས། །དམིགས་བྱ་དམིགས་བྱེད་མེད་པར་དྲན་དབང་སྒྱུར། །ཞེས་སོ། །གཟིགས་ཚུལ་ཡང་རྗེ་སྒྲོ་ཕུག་པའི་དགོངས་པས་གསུམ་སྟེ། དབྱིངས་ལས་མི་གཞན་པའམ་ཇི་ལྟ་བ་མཁྱེན་པའི་ཡེ་ཤེས་ཀྱིས་གཟིགས་ཚུལ། ཡེ་ཤེས་ལས་མི་གཞན་པའམ་ཇི་སྙེད་པ་མཁྱེན་པའི་ཡེ་ཤེས་ཀྱིས་གཟིགས་ཚུལ། དབྱིངས་ཡེ་ཤེས་དབྱེར་མེད་དམ་ཇི་ལྟ་ཇི་སྙེད་དབྱེར་མེད་དུ་མཁྱེན་པའི་ཡེ་ཤེས་ཀྱིས་གཟིགས་ཚུལ་གསུམ་དུ་བཞེད་དོ། །གཟིགས་ནས་ཐུགས་རྗེ་སྐྱེ་ཚུལ་ནི། རིམ་གསུམ་ལས། རྟག་རྒྱུན་རང་བཞིན་ཤུགས་གསོལ་དང༌། །ཡུལ་དང་ཕྲད་ནས་བྱུང་བར་སྣང༌། །ཞེས་པས་བཞི་སྟེ། རྟག་པ་རྒྱུན་གྱི་ཐུགས་རྗེ་ཆུ་བོའི་རྒྱུན་ལྟ་བུ་དང༌། རང་བཞིན་ཤུགས་ཀྱི་ཐུགས་རྗེ་ཉི་མ་དང་འོད་ཟེར་ལྟ་བུ་དང༌། བསྐུལ་ཞིང་གསོལ་བ་བཏབ་པའི་ཐུགས་རྗེ་སྙིང་རྗེ་ཅན་ལ་དབུལ་པོས་སློང་བ་ལྟ་བུ་དང༌། ཡུལ་དང་ཕྲད་པའི་ཐུགས་རྗེ་མཛངས་པ་སྤྱོད་ལོག་བྱེད་པ་མཐོང་བ་ལྟ་བུ་སྟེ། དེ་ལྟར་ཐུགས་རྗེ་རྣམ་པ་བཞི་པོ་སྐྱེས་ནས་འགྲོ་དོན་མཛད་པའི་ཚུལ་ཡང༌། ཡིད་བཞིན་གྱི་ནོར་བུ་རིན་པོ་ཆེ་ལྟ་བུ་སྟེ། དཔེར་ན་ནོར་བུ་རིན་པོ་ཆེ་བྱི་དོར་བྱས་ཤིང་མཆོད་ན་རང་རང་གི་བསོད་ནམས་དང་འཚམས་པའི་དགོས་འདོད་འབྱུང་མོད་ཀྱི། འོན་ཀྱང་རིན་པོ་ཆེ་ལ་རྩོལ་རྟོག་དང་ཉེ་རིང་མེད་པ་ལྟར། མཐར་ཐུག་རྒྱལ་བའི་དགོངས་པ་ཡོད་མེད་ཀྱི་མཐའ་ལས་གྲོལ་བའི་ཕྱིར། སྒྲོ་སྐུར་དང་བྲལ་བའི་ངོ་བོ་ཉིད་ཀྱི་སྐུ་དེ་ཉིད་གདུལ་བྱའི་བློ་དང་འཚམས་པར་སྣ་ཚོགས་སུ་སྣང་ནས་རྟོག་མེད་ལྷུན་གྱིས་གྲུབ་པའི་འགྲོ་བའི་དོན་རྒྱུན་མི་འཆད་པར་མཛད་དོ། །
གསུམ་པ་ཞར་བྱུང་མདོ་སྔགས་སངས་རྒྱས་ཀྱི་ཁྱད་པར་བཤད་པ་ལ་གསུམ། ཆོས་སྐུ། ལོངས་སྐུ། སྤྲུལ་སྐུའོ། །དང་པོ་༼ཆོས་སྐུ་༽ནི།
རྒྱུ་འབྲས་ཐེག་པའི་ཁྱད་པར་དང་བློ་གྲོས་རྣམ་འབྱེད་ཀྱི་ཆེད་དུ་མདོ་དང་སྔགས་སུ་བཤད་ཚོད་ཀྱི་སངས་རྒྱས་ལ་ཁྱད་པར་འདི་ལྟར་དཔྱད་པ་ཡོད་དེ། ཆོས་སྐུ་ལ་ངོ་བོ། མཚན་ཉིད། བྱིན་རླབས་ཀྱི་ཁྱད་པར་དང་གསུམ་ལས། དང་པོ་ནི། མཚན་ཉིད་ཐེག་པའི་ཆོས་སྐུ་སྤྲོས་པ་དང་བྲལ་བའི་སྟོང་ཉིད་ནམ་མཁའ་ལྟ་བུ་ཡིན་ཏེ། དབུ་མ་འཇུག་པ་ལས། ཤེས་བྱའི་བུད་ཤིང་སྐམ་པོ་མ་ལུས་དག །བསྲེགས་པས་ཞི་དེ་རྒྱལ་རྣམས་ཆོས་སྐུ་སྟེ། །དེ་ཚེ་སྐྱེ་བ་མེད་ཅིང་འགག་པ་མེད། །སེམས་འགག་པ་དེ་སྐུ་ཡིས་མངོན་སུམ་མཛད། །ཅེས་པ་ལྟར་རོ། །སྔགས་ཀྱི་ཆོས་སྐུ་ནི་དབྱིངས་དང་ཡེ་ཤེས་ཀྱི་རང་བཞིན་སྣང་སྟོང་ཟུང་དུ་འཇུག་པ་སྟེ། སྒྱུ་འཕྲུལ་རྒྱས་པ་ལས། འཇིག་རྟེན་བརྟན་གཡོ་ལ་སོགས་པ། །སྣང་བ་ཉིད་ན་དངོས་པོ་མེད། །ཅེས་གསུངས་པ་བཞིན་ནོ། །གཉིས་པ་ནི། མཚན་ཉིད་ཐེག་པའི་ཆོས་སྐུ་སྟོང་པའི་མཐར་ལྷུངས་ལ། སྔགས་ཀྱི་ཆོས་སྐུ་ནི་སྣང་སྟོང་གཉིས་སུ་མེད་པས་རྟག་ཆད་ཀྱི་མཐར་མ་ལྷུང་བའོ། །གསུམ་པ་ནི། མཚན་ཉིད་ཀྱི་ཆོས་སྐུ་ལས་བྱིན་རླབས་གཟུགས་སྐུ་གཉིས་ལས་མི་འཆར། སྔགས་ཀྱི་ཆོས་སྐུ་ནི་དབྱིངས་དང་ཡེ་ཤེས་སྣང་སྟོང་ཟུང་དུ་འཇུག་པའི་བྱིན་རླབས་ལས་སྐུ་ལྔ་ལ་སོགས་པ་ཅི་རིགས་པར་འཆར་རོ། །
གཉིས་པ་༼ལོངས་སྐུ་༽ནི།
ལོངས་སྐུའི་ཁྱད་པར་ལའང་གཉིས་ཏེ། ལོངས་སུ་སྤྱད་བྱའི་ཁྱད་པར་ནི། མཚན་ཉིད་ཐེག་པའི་ལོངས་སྐུས་དཀར་པོའི་ཕྱོགས་ལ་ལོངས་སྤྱོད་པ་ལས་ནག་པོའི་ཕྱོགས་ལ་མི་སྤྱོད། སྔགས་ཀྱི་ལོངས་སྐུ་ནི་གཉིས་ཀ་ལ་ལོངས་སྤྱོད། སྤྱོད་བྱེད་ཐབས་ཀྱི་ཁྱད་པར་ཡང༌། མཚན་ཉིད་ཐེག་པར་ནག་པོའི་ཕྱོགས་ལ་ལོངས་སྤྱོད་པའི་ཐབས་མེད། སྔགས་ལ་དཀར་ནག་གཉི་གར་ལོངས་སྤྱོད་པའི་ཐབས་ཡོད་པའི་ཕྱིར་རོ། །
གསུམ་པ་༼སྤྲུལ་སྐུ་༽ནི།
སྤྲུལ་སྐུ་གདུལ་བྱ་འདུལ་བྱེད་མཚན་ཉིད་དང༌། །
སྔགས་ཀྱི་ཁྱད་པར་རྒྱལ་བ་གཡུང་གིས་ཕྱེས། །
སྤྲུལ་སྐུ་ལའང་ཁྱད་པར་གཉིས་ལས། གདུལ་བྱ་ཡུལ་གྱི་ཁྱད་པར་ནི། མཚན་ཉིད་ཐེག་པའི་སྤྲུལ་སྐུས་དཀར་ཕྱོགས་ཀྱི་གདུལ་བྱ་འདུལ་བ་ལས་ནག་ཕྱོགས་ཀྱི་གདུལ་བྱ་མི་འདུལ། སྔགས་ཀྱི་སྤྲུལ་སྐུའི་གདུལ་བྱ་ལ་ཕྱོགས་རིས་མེད་པའོ། །འདུལ་བྱེད་ཐབས་ཀྱི་ཁྱད་པར་ཡང་རྒྱུ་མཚན་ཉིད་ཀྱི་སྤྲུལ་སྐུ་ལ་ནག་ཕྱོགས་འདུལ་བའི་ཐབས་མེད། སྔགས་ཀྱི་སྤྲུལ་སྐུ་ནི་གདུལ་བྱ་དཀར་ནག་གི་ཕྱོགས་གཉིས་ཀ་འདུལ་བའི་ཐབས་དང་ལྡན་པ་སྟེ། དེ་ལྟར་མཚན་ཉིད་དང་སྔགས་ཀྱི་ཐེག་པའི་སངས་རྒྱས་ཀྱི་ཁྱད་པར་རྒྱལ་བ་གཡུང་སྟོན་ཆེན་པོས་ཕྱེས་པ་ལ་དུས་སྐབས་དེའི་མཁས་པ་རྣམས་བསྔགས་བརྗོད་ཀྱི་མེ་ཏོག་འཐོར་བར་གྲགས་སོ། །གཞན་ཡང་ཆོས་སྐུ་ལ་མཆོག་ཏུ་མི་འགྱུར་བའི་བདེ་བ་ཆེན་པོས་ཁྱད་པར་དུ་བྱས་པ་དང༌། ལོངས་སྐུ་ངེས་པ་ལྔ་ལྡན་ཡང་ཞིང་དང་སྟོན་འཁོར་ཐམས་ཅད་རང་སྣང་གཞིའི་འོད་གསལ་ཆེན་པོར་ལྷུན་གྱིས་གྲུབ་པའི་སྣང་ཆ་ལས་གཞན་སྣང་གིས་བསྡུས་པ་མིན་པ་དང༌། སྤྲུལ་སྐུ་ལའང་འདུལ་བ་རྣམ་པ་བཞིའི་སྒོ་ནས་ཕྲིན་ལས་རྣམ་པ་བཞི་རབ་འབྱམས་ཅིའང་རུང་བ་ལ་མངའ་དབང་སྒྱུར་ནས་གདུལ་བྱའི་དོན་མཛད་པ་ལ་དབང་འབྱོར་པ་དང༌། ལོངས་སྐུ་དང་སྤྲུལ་སྐུའི་ཁྱད་པར་ཡང་འདི་ལྟར་ཡོད་དེ། རྒྱུ་མཚན་ཉིད་ཀྱི་གཟུགས་སྐུ་གཉིས་རྒྱུ་རྐྱེན་གྱིས་བསྐྱེད་པར་འདོད་ལ། སྔགས་ཀྱི་གཟུགས་སྐུ་ནི་རྒྱུ་རྐྱེན་གྱིས་བསྐྱེད་པ་ལས་མ་བྱུང་སྟེ། རྒྱས་པ་ལས། རྒྱུ་རྐྱེན་རག་ལུས་མེད་པའི་ཕྱིར། །ཞེས་སོགས་ཁྱད་པར་གཞན་ཡང་ཡོད་པར་སྔ་འགྱུར་གྱི་མཁས་གྲུབ་ཆེན་པོ་རྣམས་བཞེད་དོ། །
འོད་གསལ་རྫོགས་པ་ཆེན་པོ་རྡོ་རྗེ་རྩེ་མོའི་ལུགས་སུ་དབང་པོ་ཉི་ཤུ་རྩ་གཅིག་གི་བྱེ་བྲག་གིས་གྲོལ་ཚུལ་ཐ་དད་དུ་གསུངས་ཏེ། དེ་ལ་དབང་རིམ་ཉེར་གཅིག་ནི། རྒྱུད་ཆེན་རང་ཤར་ལས། དབང་པོ་ལ་རྣམ་པ་གསུམ་བསྟན་ཏེ། རབ་དང༌། འབྲིང་དང༌། ཐ་མའོ། །རབ་ལ་བདུན་ཏེ། རབ་ཀྱི་ཐ་མ་དང༌། རབ་ཀྱི་འབྲིང་དང༌། རབ་ཀྱི་རབ་དང༌། རབ་ཀྱི་ཕུལ་དང༌། རབ་ཀྱི་མཆོག་དང༌། རབ་ཀྱི་རྩེ་མོ་དང༌། རབ་ཀྱི་མཐར་ཕྱིན་པའོ། །དེ་ནི་རབ་ཀྱི་དབྱེ་བ་ཡིན་ནོ། །དེའང་མཐོང་ཚུལ་རེ། ཡེ་ཤེས་ཀྱི་སྣང་བ་སྐྱེ་ཚུལ་རེ། རྟོགས་པའི་ཚད་རེ། སྣང་བའི་སྐྱེ་ཚུལ་རེ། གོ་བའི་དུས་རེ། ཤེས་པའི་ལྟ་ལུགས་རེ་ཤར་ནས་རང་རང་གི་སྣང་བ་ལ་བརྟན་པ་ཐོབ་བོ། །འབྲིང་ལའང་བདུན་ཏེ། འབྲིང་གི་ཐ་མ་དང༌། འབྲིང་གི་འབྲིང་དང༌། འབྲིང་གི་རབ་དང༌། འབྲིང་གི་ཕུལ་དང༌། འབྲིང་གི་མཆོག་དང༌། འབྲིང་གི་རྩེ་མོ་དང༌། འབྲིང་གི་མཐར་ཕྱིན་པའོ། །དེ་ལའང་ཡེ་ཤེས་སྐྱེ་བའི་ཚད་རེ་འབྱུང་ངོ༌། །དེ་ནི་འབྲིང་གི་དབྱེ་བ་ཡིན་ནོ། །ཐ་མ་ལའང་བདུན་ཏེ། ཐ་མའི་ཐ་མ་དང༌། ཐ་མའི་འབྲིང་དང༌། ཐ་མའི་རབ་དང༌། ཐ་མའི་མཆོག་དང༌། ཐ་མའི་ཕུལ་དང༌། ཐ་མའི་རྩེ་མོ་དང༌། ཐ་མའི་རྩེ་ཟིན་པའོ། །ཞེས་གསུངས་པ་ལྟར་རོ། །
གཉིས་པ་༼དེའི་དོན་རྒྱས་པར་བཤད་པ་༽ལ་གསུམ། དབང་པོ་ཐ་མ། འབྲིང༌། རབ་རྣམས་གྲོལ་བའི་ཚུལ་ལོ། །དང་པོ་༼དབང་པོ་ཐ་མ་གྲོལ་ཚུལ་༽ནི།
ཐ་མ་སྲིད་པ་བར་དོར་འཕྲོ་མཐུད་དེ། །
རང་བཞིན་སྤྲུལ་སྐུའི་ཞིང་དུ་དབུགས་ཆེན་འབྱིན། །
དབང་པོ་ཐ་མའི་ཐ་མར་གྱུར་པ་རྣམས་བརྩོན་འགྲུས་དམན་པས་མངོན་སུམ་གྱི་སྒོ་མཐོང་ཡང་ཉམས་ལེན་འཕྲོ་ཅན་དུ་གྱུར་ཏེ་གྲོལ་ཚད་ཀྱི་གདེང་དང་མི་ལྡན་པ་རྣམས། ཆོས་ཉིད་བར་དོ་ཤར་ཡང་ངོས་མ་ཟིན་པར་སྲིད་པའི་བར་དོ་རྨི་ལམ་གྱི་འཁྲུལ་ངོ་ཙམ་དུ་ཤར་བ་ལ། ཆོས་ཉིད་བདེན་པའི་བྱིན་རླབས་ཀྱིས་ལས་ཀྱི་འཕྲོ་མཐུད་དེ་རང་བཞིན་སྤྲུལ་པ་སྐུའི་ཞིང་ཁམས་མངོན་པར་དགའ་བ་ལ་སོགས་པར་སྐྱེ་བ་བླངས་ནས། དེ་བཞིན་གཤེགས་པ་རྣམས་ཀྱི་ཞལ་མཐོང་ཞིང་གསུང་ཐོས། དབང་བསྐུར་བ་དང་ལུང་ནོད་དབུགས་དབྱུང་བ་ཐོབ་ནས་ཉོན་མོངས་པའི་འཆིང་བ་ཐམས་ཅད་ལས་རྣམ་པར་གྲོལ་ཏེ་གདོད་མའི་གྲོལ་སར་བྱང་ཆུབ་པར་འགྱུར་ཏེ། རང་ཤར་ལས། བདེན་པ་མཐོང་བའི་སེམས་ཅན་ནི། །རྟོགས་པ་རྒྱུད་ལ་མ་སྐྱེས་ཀྱང༌། །ཕྱོགས་བཅུ་སྤྲུལ་པའི་ཞིང་ཁམས་སུ། །གནས་པ་མཐར་ཕྱིན་གྲོལ་བར་འགྱུར། །ཞེས་པ་དང༌། ཡང་དེ་ལས། དབང་པོ་ཐ་མའི་ཐ་མ་ནི་ཞག་ཉི་ཤུ་གནས་ནས་དེ་ནས་ཡང་ལྷུན་གྲུབ་ཀྱི་སྣང་བར་ལམ་བྱུང་ནས་མ་དག་པ་འཁོར་བའི་སྒོར་ལམ་བྱུང་སྟེ་ཕྱོགས་བཅུ་སྤྲུལ་པ་སྐུའི་ཞིང་ཁམས་སུ་གནས་ནས་བར་དོ་མེད་པར་ཡང་དག་པར་འཚང་རྒྱའོ། །ཞེས་སོ། །དེའང་ཞིང་དེ་དག་རང་བཞིན་ལོངས་སྐུའི་ཞིང་ཁམས་དང་རྣམ་པ་འདྲ་རུང་དུ་སྣང་སྟེ། ཕྱོགས་བཞི་ཞི་བས་བསྐོར་བའི་དབུས་སྟེང་གི་ཆར་རང་རང་གི་མདུན་ནས་བལྟས་པ་ན་ཁྲོ་བོའི་ཞིང་ཡོད་པ་ནི་སྟོན་པ་ཀུན་ཏུ་བཟང་པོ་རྡོ་རྗེ་འཆང་གི་བྱིན་རླབས་ལས་རང་ཤར་བའོ། །དེ་དག་ལས་རང་གི་རིགས་དང་སྨོན་ལམ་དང་མཐུན་པའི་ཞིང་གང་དུ་སྐྱེས་པ་དེར་རྒྱུད་སྨིན་ནས་མདུན་གྱི་ནམ་མཁའ་མི་མཇེད་བརྩེགས་པ་ལ་ཁྲོ་བོའི་ཞིང་མཐོང་དུས་དེའི་བྱིན་རླབས་ཀྱིས་ཤེས་བྱའི་སྒྲིབ་པ་མཐའ་དག་སྦྱངས་ཏེ་ཀ་དག་གི་ས་ལ་མངོན་པར་བྱང་ཆུབ་པ་ཡིན་ནོ། །
གཉིས་པ་༼དབང་པོ་འབྲིང་གྲོལ་ཚུལ་༽ནི།
འབྲིང་རྣམས་ཐིམ་པ་བཞི་ལྡན་ཆོས་ཉིད་ལ། །
ཤར་ལུགས་བརྒྱད་དང་རྗེས་དྲན་མངོན་པར་ཤེས། །
གཟུངས་དང་ཏིང་འཛིན་འབྱུང་ཚེ་དབང་པོའི་རིམ། །
ཉི་ཤུ་དང་མཐུན་ཐིམ་ལུགས་བརྒྱད་ཀྱིས་གྲོལ། །
དབང་པོ་དང་བརྩོན་འགྲུས་འབྲིང་དུ་གྱུར་པ་ཚེ་འདིར་གདོད་མའི་གྲོལ་སར་མ་བསྙེགས་པ་རྣམས་ནི་ཐིམ་པ་བཞི་དང་ལྡན་པའི་ཆོས་ཉིད་ཀྱི་བར་དོ་ལ། ཤར་ལུགས་བརྒྱད་དང་རྗེས་དྲན་དྲུག་མངོན་ཤེས་གཟུངས་དང་ཏིང་ངེ་འཛིན་རྣམས་འབྱུང་བ་དེའི་ཚེ། ཚུལ་གསུམ་གྱི་གདམས་ངག་རྗེས་སུ་དྲན་པས་དབང་པོ་ཉི་ཤུ་རྩ་གཅིག་ལས་དབང་རིམ་ཉི་ཤུའི་བྱེ་བྲག་དང་མཐུན་པར་བསམ་གཏན་གྱི་ཞག་གྲངས་སུ་བཅད་པ་ལ་ཐིམ་ལུགས་བརྒྱད་ཀྱིས་གྲོལ་ཞིང་མཐར་ཕྱིན་པར་འགྱུར་རོ། །དེ་ལ་ཐིམ་པ་བཞི་ནི། ཐོག་མར་ནམ་མཁའ་འོད་གསལ་ལ་ཐིམ་པས་ཆོས་ཉིད་འོད་གསལ་གྱི་སྣང་བ་འཆར་ཞིང་ཡེ་ཤེས་ལྔའི་འོད་དུ་འབར། འོད་གསལ་ཟུང་འཇུག་ལ་ཐིམ་པས། རིག་པ་འོད་དང་འོད་རིག་པ་ལ་འཇུགཟུང་འཇུག་ཡེ་ཤེས་ལ་ཐིམ་པས། ཕུང་པོ་བདག་འཛིན། འབྱུང་བ་གདོས་བཅས། ཉོན་མོངས་ཕྲ་རགས་ལས་གྲོལ་ཞིང་ཡེ་ཤེས་བཞི་སྦྱོར་གྱི་སྣང་བ་འཆར། ཡེ་ཤེས་ལྷུན་གྲུབ་ལ་ཐིམ་པས་ཡེ་ཤེས་ཀྱི་སྣང་བ་རྣམས་རང་ངོ་ལ་འདུས་ཏེ་འཁོར་འདས་ཀྱི་སྣང་བ་ཐམས་ཅད་ཤར་ལུགས་བརྒྱད་དུ་འཆར་བ་སྟེ། ཉི་ཟླ་ཁ་སྦྱོར་ལས། དེ་ནས་རང་གི་ཤེས་པ་སྟེང་གི་འོད་ལ་ཐིམ་པས་ཤར་ལུགས་བརྒྱད་ཉམས་སུ་མྱོང་བའོ། །དེའི་ཚེ་འོག་གི་ལོངས་སྐུ་ཁྲོ་བོའི་སྣང་བ་རྣམས་ཀྱང་མཐོང་བར་འགྱུར་རོ། །ཤར་ལུགས་བརྒྱད་གང་ཞེ་ན། ཐུགས་རྗེ་ལྟར་ཤར་བས་འཁོར་འདས་རྒྱ་མ་ཆད། འོད་ལྟར་ཤར་བས་སྣང་བ་ཐམས་ཅད་ནང་ན་གསལ། སྐུ་ལྟར་ཤར་བས་ཤེས་བྱའི་ཁ་ཕྱིར་མ་ཤོར། ཡེ་ཤེས་ལྟར་ཤར་བས་སྣང་བ་ཐམས་ཅད་ཟང་ཐལ། གཉིས་མེད་ལྟར་ཤར་བས་རང་གི་ཤེས་པ་རྩེ་གཅིག་ཏུ་གནས། མཐའ་གྲོལ་ལྟར་ཤར་བས་མཐའ་གང་ལའང་མི་གནས། མ་དག་པ་འཁོར་བའི་སྒོ་ལྟར་ཤར་བས་སྲིད་པའི་འབྱུང་ཁུངས་མ་འགག དག་པ་ཡེ་ཤེས་ཀྱི་སྒོ་ལྟར་ཤར་བས་ཆོས་ཉིད་དུ་འབྲེལ་བའོ། །དེའི་ཚེ་ཕྱིར་མི་ལྡོག་པ་དཔག་ཆེན་གྱི་མདའ་ལྟ་བུའི་ཐབས་མཆོག་ཏུ་དྲན་པར་བྱའོ། །ཞེས་སོ། །སྣང་བ་འདིའི་ཚེ་ཡོན་ཏན་གྱི་རྣམ་གྲངས་བཅུ་བཞི་འབྱུང་བའི་རྗེས་དྲན་དྲུག་ནི། སྔ་མ་ལས། དེའི་ཚེ་རྗེས་སུ་དྲན་པ་དྲུག་ཀྱང་འཆར་ཏེ་ལྷ་རྗེས་སུ་དྲན་པས་དེ་ཉིད་དུ་ཡི་དམ་ལྷའི་ཞལ་མཐོང་བ་དང༌། ལམ་རྣམས་རྗེས་སུ་དྲན་པས་བར་མ་དོའི་ཆོས་ཉིད་ལ་དབང་སྒྱུར་བ་དང༌། སྐྱེ་གནས་རྗེས་སུ་དྲན་པས་དབང་པོ་ཐ་མ་རྣམས་རང་བཞིན་སྤྲུལ་པ་སྐུའི་ཞིང་ཁམས་སུ་དབུགས་འབྱིན་པ་དང༌། བསམ་གཏན་རྣམས་རྗེས་སུ་དྲན་པས་ཞག་ལྔར་བསམ་གཏན་ལ་གནས་པ་དང༌། བླ་མའི་མན་ངག་རྗེས་སུ་དྲན་པས་རང་གི་སྣང་བ་རྣམས་དང་གཉིས་སུ་མེད་པར་སྤྱོད་པ་དང༌། ལྟ་བ་རྗེས་སུ་དྲན་པས་སྔར་འདྲིས་པའི་མི་ཕྱིས་ཕྲད་པ་ཙམ་གྱིས་ངོ་ཤེས་པ་ལྟ་བུའོ། །ཞེས་སོ། །མངོན་ཤེས་དྲུག་ནི། རྒྱུད་དེ་ཉིད་ལས། དེ་ལྟར་ཤར་བའི་ཚེ་རིགས་ཀྱི་བུ་དེ་ལ་མངོན་པར་ཤེས་པ་དྲུག་འཆར་ཏེ། ཞེས་གསུངས་པས། དབང་པོ་དང་སེམས་ལས་སུ་རུང་བ་དང༌། ཤེས་རབ་ལ་དབང་བ་དང༌། ཡེ་ཤེས་ཀྱི་མཐོང་བ་རྣམ་པར་དག་པ་དང༌། ཆོས་ཉིད་ཕྱིན་ཅི་མ་ལོག་པར་མཐོང་བ་དང༌། སངས་རྒྱས་ཀྱི་མཁྱེན་པ་ཕྱིན་ཅི་མ་ལོག་པར་མཐོང་བའི་མངོན་པར་ཤེས་པ་དྲུག་ཕྲག་དྲུག་རྣམས་འཆར་རོ། །འདི་དག་གི་རིམ་པ་རྒྱས་པར་དབྱེ་ན་རྣམ་གྲངས་བརྒྱ་དང་སུམ་ཅུ་རྩ་བཞི་ཡོད་པར་གསུངས་སོ། །མི་བརྗེད་པའི་གཟུངས་ནི། དེ་ཉིད་ལས། དེའི་ཚེ་མི་བརྗེད་པའི་གཟུངས་རྣམས་ཀྱང་རང་གི་རྒྱུད་ལ་སྐྱེ་བ་སྟེ། སྔོན་གྱི་ཆོས་ཐམས་ཅད་རྒྱུད་ལ་དུས་གཅིག་ལ་འཆར་རོ། །དེ་བཞིན་དུ་སྔར་མ་མཐོང་བའི་ཆོས་རྣམས་ཀྱང་འཆར་བས་ན་ཆོས་ཉིད་ཀྱི་བར་དོ་ཞེས་བྱའོ། །ཞེས་སོ། །རྒྱུན་གྱི་ཏིང་ངེ་འཛིན་ཡང༌། རྒྱུད་དེ་ཉིད་ལས། རྒྱུན་གྱི་ཏིང་ངེ་འཛིན་རྒྱུད་ལ་རང་བཞིན་གྱིས་ཤར་བས་རྣམ་པར་རྟོག་པ་ངན་པ་གཏན་མི་སྐྱེའོ། །ཞེས་པ་ལྟར་རོ། །གྲོལ་བ་གནད་ཀྱི་མན་ངག་གསུམ་ནི། ཆོས་ཉིད་ཀྱི་སྣང་བ་རང་སྣང་དུ་ཤེས་པ་མ་པང་དུ་བུ་འཇུག་པ་ལྟ་བུའི་གདམས་པ་དང༌། རྗེས་ཐོགས་དེར་དར་ཅིག་རང་བཞིན་གྱི་བསམ་གཏན་ལས་མི་གཡོ་བ་གསེར་གྱི་ཐུར་མ་ལྟ་བུའི་གདམས་ངག་དང༌། གནས་ཐོག་གི་རང་ས་ཀ་དག་ལ་གྲོལ་ནས་ཕྱིར་མི་ལྡོག་པ་དཔག་ཆེན་གྱི་མདའ་ལྟ་བུའི་མན་ངག་དྲན་པ་ལས། དབང་པོ་རབ་ཀྱི་མཐར་ཕྱིན་སྐད་ཅིག་གསུམ་དང༌། རབ་ཀྱི་རྩེ་མོ་བསམ་གཏན་གྱི་ཞག་གཅིག་ནས། ཐ་མའི་འབྲིང་ཞག་བཅུ་དགུ་ལ་གྲོལ་ཞིང་སྤྲུལ་པ་འགྱེད་པའི་མཐར་ལྷུན་གྲུབ་ཀྱི་སྣང་བ་རྣམས་ཤེལ་འོད་ནང་དུ་བསྡུས་པ་ལྟར་ཀ་དག་གི་ནང་དབྱིངས་སུ་ཐིམ་པའི་ཚུལ་བརྒྱད་ནི། རང་ཤར་ལས། ཀྱེ་གྲོགས་པོ་དག་ལྷུན་གྲུབ་ཀྱི་སྣང་བ་ལ་རང་གི་དེ་ཉིད་སྟོབས་སུ་གྱུར་ནས་བདེན་པ་མཐོང་བའི་ཚེ། ཐིམ་ལུགས་བརྒྱད་ངོ་ཤེས་པར་བྱའོ། །དེའང་ཐུགས་རྗེ་ཐུགས་རྗེ་ལ་ཐིམ་པ་ནི་དཔེར་ན་ཉི་མ་ནུབ་པའི་ཟེར་ལྟ་བུའོ། །ཡེ་ཤེས་ཡེ་ཤེས་ལ་ཐིམ་པ་ནི་དཔེར་ན་མ་པང་དུ་བུ་འཇུག་པ་ལྟ་བུའོ། །འོད་འོད་ལ་ཐིམ་པ་ནི་དཔེར་ན་འཇའ་ཚོན་ནམ་མཁའ་ལ་ཡལ་བ་ལྟ་བུའོ། །སྐུ་སྐུ་ལ་ཐིམ་པ་ནི་དཔེར་ན་བུམ་པའི་སྐུ་ལྟ་བུའོ། །གཉིས་མེད་གཉིས་མེད་ལ་ཐིམ་པ་ནི་དཔེར་ན་ཆུ་བོ་ཆུ་བོ་ལ་ཐིམ་པ་ལྟ་བུའོ། །མཐའ་གྲོལ་མཐའ་གྲོལ་ལ་ཐིམ་པ་ནི་དཔེར་ན་ནམ་མཁའ་ནམ་མཁའ་ལ་ཐིམ་པ་ལྟ་བུའོ། །དག་པ་ཡེ་ཤེས་ཀྱི་སྒོ་ངོ་བོ་ཀ་དག་ལ་ཐིམ་པ་ནི་དཔེར་ན་སེང་གེས་གངས་ཟིན་པ་ལྟ་བུའོ། །མ་དག་པའི་སྒོ་དག་པ་ཡེ་ཤེས་ལ་ཐིམ་པ་ནི་དཔེར་ན་སྦྲའི་ཆོན་ཐག་བརྟུལ་བ་ལྟ་བུའོ། །ཞེས་སོ། །
གསུམ་པ་༼དབང་པོ་རབ་གྲོལ་ཚུལ་༽ནི།
རབ་རྣམས་མཁའ་འགྲོ་རིག་འཛིན་མེ་ཕུང་དང༌། །
ནམ་མཁའ་ལྟ་བུ་གདོད་མའི་ཟད་སར་དེངས། །
ཀུན་ཀྱང་རིན་ཆེན་གསང་བའི་སྦུབས་སུ་གཅིག །
རྣལ་འབྱོར་པ་དབང་པོ་སྐལ་བ་བརྩོན་འགྲུས་རབ་ཀྱི་མཐར་ཕྱིན་པ་རྣམས་ཚེ་འདི་ཉིད་ལ་གདོད་མའི་གྲོལ་གཞིར་ཕྱིན་པའི་ལྟས་སུ་ལུས་ཀྱི་རྡུལ་ཕྲན་དྭངས་པས་ཕུང་པོ་མེད་པར་དེངས་པ་ནི་མཁའ་འགྲོ་མ་འཆི་བའི་དུས་སུ་རོ་སུས་ཀྱང་མི་མཐོང་བ་དང་འདྲ་སྟེ། བར་དོ་མེད་པར་སངས་རྒྱས་པའི་རྟགས་སོ། །རྣལ་འབྱོར་པ་མཆོག་ཅིག་གཞན་བསྟན་པ་ལ་གཞུག་པའི་དོན་དུ་སྐྱེ་བོ་ཀུན་གྱིས་མཐོང་བར་ནམ་མཁའ་འོད་ཕུང་གི་དཀྱིལ་ན་སྒྲ་དང་འོད་དུ་བཅས་ཏེ་ཡལ་བ་ནི། རིག་འཛིན་རྣམས་ས་གོང་ནས་གོང་དུ་འཕར་བའི་ཚེ་ཕུང་པོ་དང་བཅས་ཏེ་ནམ་མཁའ་ལ་སྒྲ་དང་འོད་དུ་བཅས་ནས་ཀུན་གྱིས་མཐོང་བར་འགྲོ་བ་ལྟ་བུ་སྟེ། གླིང་བསམ་གྱིས་མི་ཁྱབ་པར་སྤྲུལ་པ་བསམ་གྱིས་མི་ཁྱབ་པས་དོན་བྱེད་པའི་རྟགས་སོ། །རྣལ་འབྱོར་པ་ཉམས་ལེན་མཐར་ཕྱིན་པའི་དུས་འཆི་ལུགས་ནི། དཔེར་ན་རྒྱུ་བུད་ཤིང་ཟད་པས་མེ་ཕུང་ཆེན་པོར་ཡོད་པ་རྣམས་ཀྱང་རང་ཟད་ནས་འཆི་བ་ལྟར། རྒྱུ་འབྱུང་བ་ཟད་པས་རྐྱེན་ཕུང་པོའི་དངོས་པོ་མེད་པར་སོང་བ་ནི་ཉོན་མོངས་པ་རང་སར་གྲོལ་བའི་རྟགས་ཡིན་ནོ། །རྣལ་འབྱོར་པ་ཀ་དག་གི་སར་རྡུལ་ཕྲན་ལུས་ཀྱི་བུམ་པ་ཆག་དུས་སྔ་ཕྱི་མེད་པར་གཅིག་ཏུ་འདྲེས་པ་ནི། ནམ་མཁའ་ལྟ་བུའི་འཆི་ལུགས་ཏེ། ལུས་ནང་གི་བར་ལ་རྫས་གུད་དུ་བཅད་པའི་ནམ་མཁའ་དང་འདྲ་སྟེ། རྟོགས་པ་ཀ་དག་ལུས་ནང་སྙིང་གི་འོད་གསལ་ལ་གནས་ལ། རྫ་བཅག་པས་ཕྱིའི་ནམ་མཁའ་དང་རྫའི་ནམ་མཁའ་འདྲེས་ཏེ་གང་ཡིན་མི་ཤེས་པ་ལྟར། ལུས་ཀྱི་རྡུལ་ཕྲན་དེངས་པའི་ཕུང་པོ་འདི་ཡིན་དང་དེའི་ནང་གི་རིག་པ་འདི་ཡིན་མི་ཤེས་པར་སངས་རྒྱས་པའོ། །འདི་ནི་ཀ་དག་གི་ས་ལ་ཟང་ཐལ་དུ་གྲོལ་བའི་རྟགས་སོ། །དེའང་སྔ་ཕྱི་གཉིས་ཁྲེགས་ཆོད། བར་མ་གཉིས་ཐོད་རྒལ་གྱི་གསང་ལམ་མཐར་ཕྱིན་པ་སྟེ། ཁྲེགས་ཆོད་ཀྱིས་ལུས་རྡུལ་ཕྲན་དུ་དེངས། སེམས་ཆོས་ཉིད་དུ་དེངས་ནས་ཀ་དག་གི་སར་གྲོལ། ཐོད་རྒལ་གྱིས་རྡུལ་ཕྲན་དུ་དེངས་ན་འོད་དུ་གསལ་བས་སྐྱེ་བ་དང་འཇུག་པ་ལ་དབང་ཞིང་སླར་འཕོ་བ་ཆེན་པོའི་སྐུར་བཞེངས་པས་འགྲོ་དོན་མཛད་པའི་ཁྱད་པར་ཡོད་དོ། །དེ་ལྟ་བུ་ནི་ལྟ་སྒོམ་ལས་འདས་པས་ཆོས་ཀྱིས་ཕན་གནོད་མེད་ཅིང༌། རང་སྣང་ཀ་དག་དང་ལྷུན་གྲུབ་ཏུ་ཤར་བས་གྲོལ་ས་རང་ཆས་སུ་ཤར་ཏེ་ལྷུན་གྲུབ་ཀ་དག་གི་ཀློང་དུ་ཐིམ་ནས་གྲོལ་བའི་ཕྱིར་རོ། །དེ་ལྟར་ལམ་སྦྱོང་ཚུལ་གྱི་རིམ་པས་དབང་པོ་ཐ་དད་ཀྱང་འབྲས་བུ་དག་པ་གཉིས་ལྡན་གྱི་ཆོས་སྐུ་རིན་པོ་ཆེ་གསང་བའི་སྦུབས་སུ་ངོ་བོ་གཅིག་པ་སྟེ། སྣོད་ཐ་དད་པའི་ནམ་མཁའ་དབྱིངས་གཅིག་ཏུ་འདུ་བའམ་ཆུ་བོ་ཐ་དད་པ་རྒྱ་མཚོ་ཆེན་པོ་གཅིག་ཏུ་རོ་གཅིག་པ་བཞིན་ནོ། །
རྩ་བའི་གཉིས་པ་མཐར་ཐུག་གི་གྲོལ་ས་ཆེན་པོའི་རང་བཞིན་གཏན་ལ་དབབ་པ་ལ་གསུམ། མངོན་པར་བྱང་ཆུབ་པ་རྒྱ་མཚོའི་གནས། རིག་པ་ཡེ་ཤེས་ཀྱི་རང་བཞིན། དེ་དག་གི་དོན་གྱི་སྙིང་པོ་གསལ་བའོ། །དང་པོ་༼མངོན་པར་བྱང་ཆུབ་པ་རྒྱ་མཚོའི་གནས་༽ལ་བཅུ། ངོ་བོ། ངེས་ཚིག མཚན་ཉིད། རང་བཞིན། བཞུགས་ཚུལ། ཞིང་ཁམས། གདུལ་བྱ། བྱེད་ལས། གདེང་ཚད། རབ་ཏུ་དབྱེ་བའོ། །དང་པོ་༼ངོ་བོ་༽ནི།
སྐུ་ཡེ་འབྲལ་མེད་བྱང་ཆུབ་སྐུ་གསུམ་གྱི། །
ངོ་བོ་ཀ་དག་ལྷུན་གྲུབ་གང་འདུལ་འབྱུང༌། །
གང་དུ་རིག་པ་གློ་བུར་གྱི་དྲི་མ་མཐའ་དག་དང་བྲལ་དུས་རང་བཞིན་རྣམ་དག་གི་ཆོས་སྐུ་མངོན་དུ་གྱུར་ཏེ། སྐུ་དང་ཡེ་ཤེས་འདུ་འབྲལ་མེད་པའི་དབྱིངས་སུ་མངོན་པར་བྱང་ཆུབ་ནས་ཕྱོགས་མཐས་གཏུགས་པའི་འཇིག་རྟེན་དུ་སྒྲོན་མ་རྣམ་པར་བཀོད་དེ་ཆོས་ཀྱི་སྐུ་ལས་མ་གཡོས་བཞིན་དུ་ལོངས་སྤྱོད་རྫོགས་པ་དང་སྤྲུལ་པའི་སྐུ་ཕྲིན་ལས་དང་བཅས་པས་དོན་གཉིས་ལྷུན་གྱིས་གྲུབ་པར་མཛད་པ་ནི་འདིའི་མཐར་ཐུག་གི་འབྲས་བུ་སྟེ། དེ་ལ་སྐུ་གསུམ་གྱི་ངོ་བོ་ནི། སངས་རྒྱས་ཀྱི་ཡོན་ཏན་རྣམས་ཀྱི་ལུས་སམ་རྟེན་གཞིར་གྱུར་པ་སྟེ། ཆོས་སྐུའི་ངོ་བོ་བསམ་བརྗོད་དང་བྲལ་བས་ཀ་དག་ཆེན་པོ། ལོངས་སྐུའི་ངོ་བོ་རང་གསལ་རྟོག་མཐའ་དང་བྲལ་བས་ལྷུན་གྲུབ་ཆེན་པོ། སྤྲུལ་སྐུའི་ངོ་བོ་ཐུགས་རྗེ་འཆར་གཞིའི་ཆ་ལས་གང་ལ་གང་འདུལ་དུ་འབྱུང་བའོ། །
གཉིས་པ་༼ངེས་ཚིག་༽ནི།
སྒྲ་དོན་ངེས་པའི་ཚིག་ནི། ཆོས་ནི་སྟོང་གསལ་དག་པ་གཉིས་ལྡན་མཚན་མ་ལས་འདས་པ། སྐུ་ནི་འཕོ་འགྱུར་མེད་པ། ལོངས་སྤྱོད་ནི་མཚན་དཔེ་ཡིན་ལ་རྫོགས་པ་ནི་ཚང་བ་སྟེ། སྐུ་ནི་སྣང་ལ་རང་བཞིན་མེད་པ། སྤྲུལ་པ་ནི་གང་འདུལ་གྱི་རྣམ་པར་འཕྲུལ་པ་སྣ་ཚོགས་སུ་སྣང་ལ་དེ་མཐུན་གྱི་སྐུས་དོན་མཛད་པའོ། །
གསུམ་པ་༼མཚན་ཉིད་༽ནི།
མཚན་ཉིད་ལའང་སྤྱིའི་མཚན་ཉིད། མཐར་ཐུག་གི་དག་པ་གཉིས་ལྡན་གང་ཞིགརྟེན་གཞི་སངས་རྒྱས་ཀྱི་ལུས་སུ་གནས་པ། བྱེ་བྲག་གི་མཚན་ཉིད་ནི། སེང་གེ་རྩལ་རྫོགས་ལས། ཆོས་སྐུའི་མཚན་ཉིད་བསམ་པ་བྲལ། །ལོངས་སྐུའི་མཚན་ཉིད་གསལ་རྟོག་མེད། །སྤྲུལ་སྐུའི་མཚན་ཉིད་སྣ་ཚོགས་སྟོན། །ཞེས་པ་ལྟར་རོ། །
བཞི་པ་༼རང་བཞིན་༽ནི།
སྐུ་གསུམ་གྱི་རང་བཞིན་ནི། རིམ་པ་བཞིན་དུ། སྤྲོས་པ་ཀུན་དང་བྲལ་བའི་ཀ་དག་སྟོང་ཉིད། དབྱིངས་སྣང་ངང་གིས་རྫོགས་པའི་ལྷུན་གྲུབ་རང་གསལ། མཁྱེན་རིག་མ་འགགས་མངོན་པར་སྣང་བ་རྣམས་སོ། །
ལྔ་པ་༼བཞུགས་ཚུལ་༽ནི།
བཞུགས་ཚུལ་གསུམ་ནི། ཆོས་སྐུ་མཚན་མ་ལས་གྲོལ་བར་བཞུགས་ཏེ་དཔེ་ནམ་མཁའ་ལྟ་བུ། ལོངས་སྐུ་གདོས་པ་ལས་གྲོལ་བར་བཞུགས་ཏེ་དཔེ་འཇའ་ཚོན་ལྟ་བུ། སྤྲུལ་སྐུ་ངེས་མེད་སྣ་ཚོགས་སུ་བཞུགས་ཏེ་དཔེ་སྒྱུ་མའི་རྩེད་མོ་ལྟ་བུའོ། །
དྲུག་པ་༼ཞིང་ཁམས་༽ནི།
ཞིང་ཁམས་ལ་གསུམ་ལས་ཆོས་སྐུའི་ཞིང་ཁམས་ཀ་དག་བསམ་ངོ་ལས་འདས་པ། ལོངས་སྐུའི་ཞིང་ཁམས་སྐུ་ལྔ་ཡེ་ཤེས་སུ་གསལ་བ། སྤྲུལ་སྐུའི་ཞིང་ཁམས་གདུལ་བྱ་སྣ་ཚོགས་པའི་སྣོད་དང་བཅུད་དུ་སྣང་བ་ནམ་མཁའི་མཐའ་ཀླས་པ་ཉིད་དོ། །
བདུན་པ་༼གདུལ་བྱ་༽ནི།
གདུལ་བྱ་རྣམ་དག་རང་སྣང་འགྲོ་བ་དྲུག །
ཀུན་ཀྱང་ཕུན་སུམ་ཚོགས་པ་ལྔ་ལྔ་ལྡན། །
གདུལ་བྱ་ནི། རང་ངོ་རྣམ་པར་དག་པ་ནི་ཆོས་སྐུའི་གདུལ་བྱ་རིག་པ་གཡོ་རྩོལ་ལས་འདས་པའོ། །ལོངས་སྐུའི་གདུལ་བྱ་རང་སྣང་གཙོ་འཁོར་གྱི་ཚོམ་བུའོ། །སྤྲུལ་སྐུའི་གདུལ་བྱ་འགྲོ་དྲུག་རང་གནས་སོ། །དེ་དག་ཀྱང་ཕུན་སུམ་ཚོགས་པ་ལྔ་ལྔའི་རང་བཞིན་དང་བཅས་པ་སྟེ། རིན་པོ་ཆེ་སྤུངས་པ་ལས། འཛིན་པ་རང་དག་ཆོས་སྐུ་ཡིས། །སྤྲོས་མེད་རང་དག་གཞལ་ཡས་སུ། །ཉིད་དང་དབྱེར་མེད་ནང་འཁོར་ལ། །མཚན་མ་མེད་པའི་གསུང་གིས་ནི། །སྤྲོས་པ་མེད་པའི་ཆོས་རྣམས་ནི། །མི་གནས་རང་ཟད་ཐུགས་ལས་ཕྱུང༌། །མ་གསུངས་གསུངས་པ་མེད་པར་ནི། །མཉམ་པ་ཆེན་པོའི་ངང་དུ་བསྟན། །རང་གསལ་དག་པའི་ལོངས་སྐུ་ཡིས། །འོད་ལྔ་རྣམ་དག་གཞལ་ཡས་ན། །སྤྲོས་མེད་བདེ་ཆེན་གསུང་གིས་ནི། །སྐུ་ལྔའི་རིགས་ཀྱི་འཁོར་རྣམས་ལ། །དངོས་མེད་དག་པའི་ཆོས་རྣམས་ནི། །ཡེ་ཤེས་ལྔ་ལྡན་ཐུགས་ནས་ཕྱུང༌། །རྣམ་དག་འོད་ཟེར་ལྗགས་ལ་བཀྲམ། །རང་བྱུང་ཡི་གེ་དྲུག་ཏུ་ཡང༌། །མ་གསུངས་རང་བྱུང་ཆེན་པོར་བསྟན། །སྤྲུལ་སྐུ་མངོན་ཞེན་མེད་པ་ཡིས། །ཆོས་འབྱུང་གདུལ་བྱའི་རང་གནས་ན། །རིགས་དྲུག་ལས་སད་སྐལ་ལྡན་ལ། །སྤྲོས་བཅས་ཚིག་གི་གསུང་གིས་ནི། །དབང་པོར་གང་མོས་ཆོས་རྣམས་ཀུན། །དྲན་པ་རང་གསལ་ཐུགས་ནས་ནི། །དབང་པོ་གདོང་མེད་ལྗགས་ལ་བཀྲམ། །ཐེག་པ་གྲངས་ཀྱི་ཆོས་སུ་བསྟན། །ཞེས་སོ། །
བརྒྱད་པ་༼བྱེད་ལས་༽ནི།
བྱེད་ལས་སམ་མཛད་པའི་ཕྲིན་ལས་ནི། རང་དོན་ཆོས་སྐུར་རྫོགས་པས་དབྱིངས་ལས་མི་གཡོ་བར་བཞུགས་པའི་ངང་ནས་གཞན་དོན་གཟུགས་སྐུར་བཞེངས་ཏེ་འགྲོ་བའི་ཁ་ལོ་གྱེན་ལ་སྒྱུར་བས་འཁོར་བ་ཇི་སྲིད་བར་དོན་གཉིས་ལྷུན་གྲུབ་ཏུ་བྱེད་པ་སྟེ། ཆོ་འཕྲུལ་ཆུ་ཟླ་ལྟ་བུར་ཞིང་ཁམས་རྒྱ་མཚོར་ངང་གིས་སྣང་བའོ། །
དགུ་པ་༼གདེང་ཚད་༽ནི།
གདེང་ཚད་ནི། སྤངས་རྟོགས་ཀྱི་ཡོན་ཏན་མཐར་ཕྱིན་ནས་སངས་རྒྱས་ཀྱི་སྐུ་གསུམ་དུ་ལོངས་པ་སྟེ། དགོས་འདོད་འབྱུང་ན་ཡིད་བཞིན་གྱི་ནོར་བུའི་གདེང་ཚད་དུ་ལོངས་པ་བཞིན་ནོ། །དེ་ཡང་མི་གཡོ་སྤྲོས་པ་དང་བྲལ་བ་ཆོས་སྐུའི་གདེང་ཚད། རང་གསལ་མཚན་དཔེ་རྫོགས་པ་ལོངས་སྐུའི་གདེང་ཚད། དོན་གཉིས་ལྷུན་གྲུབ་ཏུ་བྱེད་པ་སྤྲུལ་སྐུའི་གདེང་ཚད་དེ། རྣམ་པར་མི་རྟོག་ལ་དོན་ཀུན་རྫོགས་པ་ནི་འཕོ་འགྱུར་མེད་པ་ཆོས་སྐུའི་དབྱིངས་ན་རྟག་པར་ལྷུན་གྱིས་གྲུབ་པར་བཞུགས་པའོ། །
བཅུ་པ་༼རབ་ཏུ་དབྱེ་བ་༽ལ་གཉིས། སྐུ་གསུམ་གྱི་གནས་སྤྱི་དང༌། རྣམ་པར་འཕྲུལ་པའི་རང་བཞིན་བྱེ་བྲག་ཏུ་དབྱེ་བའོ། །དང་པོ་༼སྐུ་གསུམ་གྱི་གནས་སྤྱི་༽ནི།
དབྱེ་བ་སྐུ་གསུམ་མི་ཟད་རྒྱན་འཁོར་ལྔས། །
ཆོས་ཀྱི་རྣམ་གྲངས་བཅོ་ལྔ་སྤྱིར་ངེས་སོ། །
དབྱེ་བ་ནི། སྐུ་གསུམ་རེ་རེ་ཞིང་མི་ཟད་པ་རྒྱན་གྱི་འཁོར་ལོ་ལྔ་ལྔས་དབྱེ་བས་ཆོས་ཀྱི་རྣམ་གྲངས་བཅོ་ལྔར་སྤྱིར་ངེས་པ་སྟེ། ཐལ་འགྱུར་རྩ་བའི་རྒྱུད་ལས། ཆོས་ཀྱི་སྐུ་ནི་སྐུ་དང་གསུང༌། །ཐུགས་དང་ཡོན་ཏན་འཕྲིན་ལས་སོ། །སྐུ་ནི་སྟོང་དང་གསལ་བ་དང༌། །མཚན་མ་མེད་པའི་རང་བཞིན་ནོ། །གསུང་ནི་སྒྲ་ཚིག་མིང་བྲལ་ནས། །བརྗོད་ཅིང་གླེང་བ་ཉིད་བྲལ་ལོ། །ཐུགས་ནི་བསམ་དང་འགྱུ་མེད་པས། །འཕྲོ་ཞིང་དཔྱོད་པ་རྣམས་ལས་འདས། །ཡོན་ཏན་ཕྱིར་འོང་ལྡོག་པ་མེད། །དབྱིངས་དང་ཡེ་ཤེས་ཁྱབ་པ་དང༌། །རང་བཞིན་བཅོས་པ་མེད་པའོ། །ཕྲིན་ལས་མ་བྱུང་མ་སྐྱེས་པ། །ཤུགས་འབྱུང་བ་དང་འགགས་པ་མེད། །མ་བྱས་བྱས་པ་མེད་པའོ། །ལོངས་སྐུ་ལ་ཡང་སྐུ་གསུང་ཐུགས། །ཡོན་ཏན་ཕྲིན་ལས་ལྔ་ཡིན་ནོ། །སྐུ་ནི་སྣང་ལ་རང་བཞིན་མེད། །གསལ་དང་གསལ་བྱེད་རིག་པས་ཁྱབ། །གསུང་ནི་རང་བྱུང་རང་སྣང་ངང༌། །སྤྲོ་བསྡུ་རྣམ་པའི་འཁོར་ལོའོ། །ཐུགས་ནི་རྒྱུན་ཆད་མེད་གཟིགས་དང༌། །མཁྱེན་པའི་རྩལ་དང་དགོངས་པའོ། །ཡོན་ཏན་མཚན་དཔེ་རྫོགས་པ་ལ། །དགོངས་གསལ་མངོན་ཤེས་རྫོགས་པའོ། །ཕྲིན་ལས་ཆོས་ཀྱི་འཁོར་ལོ་ལས། །ཕྱི་ནང་གསང་བ་རྣམས་འཕྲོས་ཏེ། །སོ་སོའི་རིགས་ཀྱི་སངས་རྒྱས་དང༌། །བྱང་ཆུབ་སེམས་དཔའ་རྣམས་ལ་ཡང༌། །རང་བྱུང་ལྗགས་ལས་རྣམ་སྤྲོས་ཏེ། །འཁོར་ལ་རང་གི་ངོ་བོས་སྟོན། །སྤྲུལ་པའི་སྐུ་ཡང་སྐུ་གསུང་ཐུགས། །ཡོན་ཏན་ཕྲིན་ལས་ལྔ་ཡིན་ནོ། །སྐུ་ནི་མཚན་དང་དཔེ་བྱད་ལ། །གདུལ་བྱ་གང་འདུལ་ལུས་སྤྲུལ་པ། །གསུང་ནི་ཚིག་སྦྱོར་ལེགས་པ་ལ། །ཚངས་པའི་དབྱངས་ནི་ཡན་ལག་དྲུག །ཐུགས་ནི་ཤེས་བྱའི་ཡེ་ཤེས་ཀྱིས། །རང་གཞན་དོན་གཉིས་དགོངས་པར་གནས། །ཡོན་ཏན་མཁྱེན་པ་རྫོགས་པ་དང༌། །ཕྲིན་ལས་ཕྱི་ནང་གསང་བ་ཡི། །མཛད་པ་མ་ལུས་རྫོགས་པ་དང༌། །ཕུན་སུམ་ཚོགས་པ་ལྔར་གནས་སོ། །ཞེས་གསུངས་པ་ལྟར་རོ། །
གཉིས་པ་༼རྣམ་པར་འཕྲུལ་པའི་རང་བཞིན་བྱེ་བྲག་ཏུ་དབྱེ་བ་༽ནི།
བྱེ་བྲག་རྣམ་འཕྲུལ་རང་བཞིན་ཆོས་སྐུ་ཡི། །
ཆོས་ལོངས་སྤྲུལ་སོགས་དགུ་ཕྲུགས་རེ་རེ་ལ། །
ཞིང་གནས་ཏིང་འཛིན་འཁོར་དང་བསྟན་པ་དུས། །
བྱེ་བྲག་རྣམ་པར་འཕྲུལ་པའི་རང་བཞིན་གྱི་དབྱེ་བ་ནི། ཆོས་སྐུའི་ཆོས་སྐུ་ལོངས་སྐུ་སྤྲུལ་སྐུ་སོགས་དགུ་ཕྲུགས་སུ་དབྱེ། དེ་རེ་རེ་ལའང་ཞིང་དང་གནས་དང་ཏིང་ངེ་འཛིན་ནམ་མཚན་ཉིད་འཁོར་དང་བསྟན་པ་དང་དུས་དྲུག་རེར་དབྱེ་བ་སྟེ། དེའང་རེ་རེ་ནས་སྨོས་ན་དང་པོ་ཆོས་སྐུའི་ཆོས་སྐུ་ཞིང་ཁམས་བསམ་གྱིས་མི་ཁྱབ་པ། གནས་བསམ་ངོ་ལས་འདས་པའི་ཆོས་ཉིད། ཏིང་ངེ་འཛིན་མི་གཡོ་བ་ཆེན་པོ། འཁོར་སྣ་ཚོགས་རང་བཞིན་མི་གཉིས་པ། སྟོན་པ་བརྗོད་དུ་མེད་པའི་ཆོས་ཉིད། དུས་གང་དུའང་འགྱུར་བ་མེད་པའི་ཆོས་ཉིད་དོ། །ཆོས་སྐུའི་ལོངས་སྐུ་ཞིང་ཁམས་རྡུལ་དང་བྲལ་ཞིང་དྲི་མ་མེད་པ། གནས་དྲན་པ་ཡིད་ཀྱི་རྟོག་པ་ཆོད་པ། ཏིང་ངེ་འཛིན་སེམས་དང་སེམས་བྱུང་དབྱིངས་སུ་དག་པ། འཁོར་སྟོང་པ་རང་སྣང་གི་བྱེད་པ་ཅན། བསྟན་པ་དམིགས་པ་ཡོངས་སུ་དག་པ། དུས་བརྟགས་པ་མ་ཡིན་པའོ། །ཆོས་སྐུའི་སྤྲུལ་སྐུ་ཞིང་ཁམས་སྟོང་ཉིད་རྒྱ་མ་ཆད་པ། གནས་ཐམས་ཅད་ཀྱི་འཆར་གཞིར་གྱུར་པ། ཏིང་ངེ་འཛིན་འགག་མེད་ཆེན་པོར་རང་གསལ་བ། འཁོར་རིས་མེད་ཀྱི་སངས་རྒྱས་དང་ཡེ་ཤེས་རྒྱ་མཚོའི་ཚོགས། བསྟན་པ་རང་བཞིན་མ་བཅོས་པ། དུས་སྙིང་པོ་མངོན་པར་བྱང་ཆུབ་ཏུ་རང་སྣང་བའོ། །གཉིས་པ་ལོངས་སྐུའི་ཆོས་སྐུ་རྣམ་པར་སྣང་མཛད་གང་ཆེན་མཚོ་དེའི་བཞུགས་ཚུལ་ཕྱི་ནས་བལྟས་ན་ནང་གསལ་བ། ནང་ནས་བལྟས་ན་ཕྱི་གསལ་བ། སྐུ་མདུན་དང་རྒྱབ་མེད་པ། ཞལ་ཕྱོགས་བཅུ་ཀུན་ཏུ་ཐལ་ལེ་པའོ། །དེའི་ཞིང་ཁམས་ཕྱག་གི་མཐིལ་ན་འཇིག་རྟེན་གྱི་ཁམས་ཉི་ཤུ་རྩ་ལྔ་ལ་མངའ་མཛད་པ། གནས་རྣམ་དག་སྟུག་པོ་བཀོད་པ། འཁོར་ཉིད་ལས་མི་གཞན་པ། བསྟན་པ་རང་བྱུང་གི་ཡེ་ཤེས་རང་སྣང་བ། དུས་རྟོགས་པ་མངོན་དུ་གྱུར་པའོ། །ལོངས་སྐུའི་ལོངས་སྐུ་རིགས་ཀྱི་གཙོ་བོ། དེའི་མཚན་ཉིད་ངོ་བོ་ཐ་དད་པ་ལ་རང་བཞིན་གཅིག་པ། ཞིང་ཁམས་སོ་སོའི་རིགས་ཀྱི་དཀྱིལ་འཁོར་གྲངས་མེད་པ། གནས་འོག་མིན། འཁོར་སོ་སོའི་རིགས་ལྔ། བསྟན་པ་མཁྱེན་པའི་ཡེ་ཤེས་ལྔ་ལ་ལོངས་སྤྱོད་པ། དུས་སྣང་བ་འདུ་བ་མཆེད་པའོ། །ལོངས་སྐུའི་སྤྲུལ་སྐུ་ནི་རིགས་ལྔའི་སངས་རྒྱས་དང་སོ་སོའི་གཙོ་འཁོར། དེའི་མཚན་ཉིད་སྣང་ལ་རང་བཞིན་མེད་པ་གསལ་ལ་རྟོག་པ་མེད་པ། དེའི་ཞིང་ཁམས་ལྷ་དང་ལྷ་མོ་འབུམ་ཕྲག་བསམ་གྱིས་མི་ཁྱབ་པ་ལ་ལོངས་སྤྱོད། གནས་ལྕང་ལོ་ཅན་ཡེ་ཤེས་ལྔ་ལྷུན་གྱིས་གྲུབ་པ། འཁོར་སངས་རྒྱས་དང་བྱང་ཆུབ་སེམས་དཔའ་དཔག་ཏུ་མེད་པ། དུས་རིག་པ་རང་སྣང་གི་དུས་སོ། །གསུམ་པ་སྤྲུལ་སྐུའི་ཆོས་སྐུ་དཔལ་རྡོ་རྗེ་འཆང་ཆེན་པོ། དེའི་མཚན་ཉིད་སྐྱེ་བ་བཞིའི་ལུས་སུ་བྱུང་ཞིང་མཛད་པ་སུམ་ཅུ་རྩ་དྲུག་མཐར་ཕྱིན་པར་ཞལ་གྱིས་བཞེས་པ། དེའི་ཞིང་ཁམས་སྟོང་གསུམ་བྱེ་བ་ཕྲག་བརྒྱས་བསྐོར་བ་ཚངས་ཆེན་གྱི་ཞིང་ཁམས། དེའི་གནས་མེ་ཏོག་པདྨ་ཁ་སྟོང་དང་ལྡན་པ། འཁོར་སྐྱེ་བ་བཞིས་བསྡུས་པའི་འགྲོ་བ། བསྟན་པ་སྡེ་སྣོད་ཀུན་གྱི་རྩ་བ་སྒྲ་ཐལ་འགྱུར། དུས་ཚེ་ལོ་དཔག་ཏུ་མེད་པ་ཐུབ་པའི་དུས་སོ། །སྤྲུལ་སྐུའི་ལོངས་སྐུ་དཔལ་རྡོ་རྗེ་སེམས་དཔའ། དེའི་ཞིང་ཁམས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་བྱེ་བ་ཕྲག་བརྒྱ། གནས་གདུལ་བྱའི་ངོ་དང་སྦྱར་བ། འཁོར་ས་བརྒྱད་པའི་བྱང་ཆུབ་སེམས་དཔའ། བསྟན་པ་ངེས་པ་དོན་གྱི་ཐེག་པ། དུས་ངེས་པ་མེད་པའོ། །སྤྲུལ་སྐུའི་སྤྲུལ་སྐུ་ཤཱཀྱ་ཐུབ་པ། དེའི་མཚན་ཉིད་ཁྱིམ་ནས་ཁྱིམ་མེད་པར་རབ་ཏུ་བྱུང་བ་ལ་སོགས་པ་མཛད་པ་བཅུ་གཉིས་ལ་ལོངས་སྤྱོད་པའོ། །ཞིང་ཁམས་འཛམ་གླིང་བྱེ་བ་ཕྲག་བརྒྱ་ལ་སོགས་པ་སྟོང་གསུམ་གྱི་སྟོང་ཆེན་པོ་མི་མཇེད་ཀྱི་འཇིག་རྟེན་ཆེན་པོ་གཅིག་ལ་མངའ་མཛད། གནས་བྱ་རྒོད་ཕུང་པོའི་རི་ལ་སོགས་པ། འཁོར་ཐུན་མོང་བ་དགེ་སློང་ཕ་མ་གཉིས། དགེ་བསྙེན་ཕ་མ་གཉིས་ཏེ་རྣམ་པ་བཞི། ཐུན་མོང་མ་ཡིན་པ་བྱང་ཆུབ་སེམས་དཔའ་ཆེན་པོ་ས་ཐོབ་པ་གྲངས་མེད་བརྗོད་ཀྱིས་མི་ལང་བ་སྣ་ཚོགས། མ་ངེས་པའི་འཁོར་ལྷ་དང་མི་དང་ལྷ་མ་ཡིན་ལ་སོགས་པ་དཔག་ཏུ་མེད་པ། བསྟན་པ་རྒྱུ་འབྲས་ཀྱི་ཐེག་པ་སྣ་ཚོགས། དུས་ངེས་པ་ཆེན་པོ་རྣམ་པར་གཅོད་པ་སྟེ། གདུལ་བྱ་སོ་སོ་ལ་ཕན་པར་མཛད་པའི་དུས་སོ། །
གཉིས་པ་རིག་པ་ཡེ་ཤེས་ཀྱི་རང་བཞིན་བཤད་པ་ལ་གསུམ། ངོ་བོ། ངེས་ཚིག རབ་ཏུ་དབྱེ་བའོ། །དང་པོ་༼ངོ་བོ་༽ནི།
ཡེ་ཤེས་ཀྱི་ངོ་བོ་ནི། རིག་པ་ཉི་མ་ལྟ་བུ་གདོད་ནས་མཁྱེན་རིག་གི་ཆར་གནས་པ་གློ་བུར་གྱི་སྒྲིབ་པའི་སྤྲིན་ཐམས་ཅད་དང་བྲལ་བས་ཤེས་རབ་དྲི་མ་མེད་པའི་དགོངས་པ་ཉིད་སྐུ་རྣམས་ཀྱི་སྙིང་པོར་གནས་པའོ། །
གཉིས་པ་༼ངེས་ཚིག་༽ནི།
ངེས་ཚིག་ནི། ཡེ་ནས་མཁྱེན་རིག་ཏུ་གསལ་བའི་ཆ་ལྷུན་གྲུབ་དེ་ཉིད་རྟོགས་པས་མངོན་གྱུར་དུ་ཤེས་པས་སྒྲིབ་པ་ཀུན་ལས་རང་གྲོལ་ཏེ་ཡོན་ཏན་མ་ལུས་པའི་དཀྱིལ་འཁོར་དུ་རྒྱས་པས་སྐུ་དང་ཡེ་ཤེས་འདུ་འབྲལ་མེད་པའི་བདེ་ཀློང་དུ་འཁྱིལ་བའོ། །
གསུམ་པ་༼རབ་ཏུ་དབྱེ་བ་༽ལ་གསུམ། ཆོས་སྐུ། ལོངས་སྐུ། སྤྲུལ་སྐུའི་ཡེ་ཤེས་སོ། །དང་པོ་༼ཆོས་སྐུའི་ཡེ་ཤེས་༽ནི།
ཆོས་སྐུ་གཞིར་གནས་ཉི་ལྟར་འཆར་གཞི་བྱེད། །
ཡེ་ཤེས་གསུམ་ལྡན་གཏིང་གསལ་རང་མལ་གནས། །
ཆོས་སྐུ་གཞིར་གནས་ཀྱི་ཡེ་ཤེས་ནི་ཉི་མའི་སྙིང་པོའམ་ཤེལ་གོང་རང་སོར་གནས་པ་ལྟར་སྟོང་གསལ་འཆར་གཞིའི་ཆར་གནས་པས། ལོངས་སྤྲུལ་གཉིས་ཀྱི་ཡེ་ཤེས་ཉི་ཟེར་དང་འདྲ་བའི་འཆར་གཞིར་བྱེད། དེའང་ཡེ་ཤེས་གསུམ་ལྡན་དུ་གནས་པ་ཞེས་བྱ་སྟེ། ངོ་བོ་ཀ་དག་གི་ཡེ་ཤེས་སྤྲོས་བརྗོད་ཀྱི་མཐའ་ལས་འདས་པ་ཤེལ་གོང་ཟང་ཐལ་བ་ལྟ་བུ། རང་བཞིན་ལྷུན་གྲུབ་ཀྱི་ཡེ་ཤེས་སྣང་ཆའི་ཡོན་ཏན་གྱི་འཆར་གཞི་གཏིང་གསལ་ཕྲ་བ་ཙམ་ལས་དངོས་པོ་རིས་ཅན་དུ་མེད་པ། ཐུགས་རྗེ་ཀུན་ཁྱབ་ཀྱི་ཡེ་ཤེས་ངོ་བོའི་རྩལ་ལས་འཆར་གཞིར་མ་འགགས་ལ་ཤེས་རིག་ཡུལ་ལ་དངོས་སུ་མི་སྤྱོད་པའི་ཆ་ཙམ་དུ་གནས་པའོ། །དེའང་ཆོས་སྐུ་ལ་རགས་པར་ཡོད་ན་དངོས་པོ་དང་མཚན་མར་འགྱུར་བས་མཚན་ཉིད་སྤྲོས་བྲལ་ཞི་བར་མི་འཐད་ལ། འཆར་གཞི་གཏིང་གསལ་གྱི་ཆ་ཕྲ་བར་མེད་ན་སྟོང་ཆད་ནམ་མཁའ་བཞིན་དུ་འགྱུར་བས་ན། དེ་གཉིས་ཀ་ལས་ལོག་ནས་གཏིང་གསལ་ཕྲ་བའི་ཡེ་ཤེས་འཆར་གཞི་རང་མལ་ན་གནས་པ་ཞེས་བྱའོ། །
གཉིས་པ་༼ལོངས་སྐུའི་ཡེ་ཤེས་༽ནི།
ལོངས་སྐུ་མཚན་ཉིད་འཛིན་པས་གཟུགས་བརྙན་སྟོན། །
ཡེ་ཤེས་ལྔ་ལས་དབྱེ་བས་ཉི་ཤུ་ལྔ། །
ལོངས་སྐུ་མཚན་ཉིད་འཛིན་པའི་ཡེ་ཤེས་ལས་འོད་ལྔ་སྣང་བའམ། ཡེ་ཤེས་མེ་ལོང་དང་འདྲ་བས་ཡེ་ཤེས་རྫོགས་པའི་གཟུགས་བརྙན་སྟོན་ཅིང༌། མཚན་ཉིད་མ་འདྲེས་གསལ་བར་འཛིན་པ་སྟེ། དེ་ལ་དབྱེ་ན་ཡེ་ཤེས་ལྔ་དང༌། རེ་རེ་ལ་ལྔ་རེར་དབྱེ་བས་ཉི་ཤུ་རྩ་ལྔར་འགྱུར་རོ། །དེ་དག་ཀྱང་གྲོལ་གཞི་དབྱིངས་ཀ་ནས་དག་པའི་སྟོང་པ་དང༌། རང་གསལ་ཡེ་ཤེས་ཀྱི་རང་འོད་ཀྱི་གཞི་དང༌། ཤེས་རིག་གི་དབྱིངས་གསུམ་དབྱེར་མེད་པ་ནི་ཆོས་ཀྱི་དབྱིངས་ཀྱི་ཡེ་ཤེས་ཏེ། དེ་ལ་དབྱེ་ན། རང་ཤར་ལས། དབྱིངས་ཀྱི་ཡེ་ཤེས་དང་ཆོས་ཀྱི་དབྱིངས་ཀྱི་ཡེ་ཤེས་གཉིས། དབྱིངས་རྣམ་པར་དག་པའི་ཡེ་ཤེས་དང་དབྱིངས་ཆེན་པོའི་ཡེ་ཤེས་གཉིས། དབྱིངས་ཐམས་ཅད་གཉིས་སུ་མེད་པའི་ཡེ་ཤེས་དང་ལྔའོ། །ཞེས་སོ། །རིག་པ་སྟོང་གསལ་ལ་འཆར་ཚུལ་གོ་མ་འགག་པར་གསལ་བ་ནི་མེ་ལོང་ལྟ་བུའི་ཡེ་ཤེས་ཏེ། དབྱེ་ན། རང་ཤར་ལས། མེ་ལོང་ལྟ་བུའི་ཡེ་ཤེས་དང་མེ་ལོང་ཆེན་པོའི་ཡེ་ཤེས་གཉིས། རྟོག་མེད་གསལ་བའི་ཡེ་ཤེས་དང་རྟོག་མེད་དྭངས་པའི་ཡེ་ཤེས་གཉིས། གསལ་ལ་འཛིན་མེད་ཆེན་པོའི་ཡེ་ཤེས་དང་ལྔའོ། །ཞེས་སོ། །མཉམ་བྱ་འཁོར་འདས་ཀྱི་དབྱིངས་སུ་ཡེ་གྲོལ་མཉམ་པ་ཆེན་པོ་ལ། མཉམ་རྐྱེན་སྒོ་གསུམ་སྐུ་གསུང་ཐུགས་ལ་ངོ་བོ་རང་བཞིན་ཐུགས་རྗེ་གསུམ་མཉམ་པ་ཆེན་པོར་བཞུགས་པས་རྒྱ་ཆད་དང་ཕྱོགས་ལྷུང་མེད་པ་ནི་མཉམ་པ་ཉིད་ཀྱི་ཡེ་ཤེས་ཏེ། དབྱེ་ན། སྔ་མ་ལས། མཉམ་པ་ཉིད་ཀྱི་ཡེ་ཤེས་དང་མཉམ་པ་ཉིད་མ་འགག་པའི་ཡེ་ཤེས་གཉིས། མི་གཡོ་བ་མཉམ་པ་ཉིད་ཀྱི་ཡེ་ཤེས་དང་མི་འགག་པ་མཉམ་པ་ཉིད་ཀྱི་ཡེ་ཤེས་གཉིས། ཅི་ལའང་མི་གནས་པས་མཉམ་པ་ཉིད་ཀྱི་ཡེ་ཤེས་དང་ལྔའོ། །ཞེས་སོ། །ཆོས་ཐམས་ཅད་མ་འདྲེས་པ་མངོན་སུམ་དུ་རྟོགས་པ་ནི་སོ་སོར་རྟོག་པའི་ཡེ་ཤེས་ཏེ། དབྱེ་ན། སྔ་མ་ལས། སོ་སོར་རྟོག་པའི་ཡེ་ཤེས་དང་དོན་ཐམས་ཅད་རབ་ཏུ་འབྱེད་པའི་ཡེ་ཤེས་གཉིས། རྟོགས་པ་སྐད་ཅིག་ལ་སྐྱེ་བའི་ཡེ་ཤེས་དང་སྒྲ་ཐམས་ཅད་རྣམ་པར་ངེས་པའི་ཡེ་ཤེས་གཉིས། སྒྲ་དང་ཚིག་ལ་མི་གནས་པར་རྟོགས་པའི་ཡེ་ཤེས་དང་ལྔའོ། །ཞེས་སོ། །རང་དོན་རིག་པའི་ངང་དུ་གྲུབ་ནས་གཞན་དོན་ནོར་བུ་ལྟར་ལྷུན་གྲུབ་རྩོལ་མེད་དུ་འབྱུང་བ་ནི་བྱ་བ་གྲུབ་པའི་ཡེ་ཤེས་ཏེ། དབྱེ་ན། སྔ་མ་ལས། བྱ་བ་གྲུབ་པའི་ཡེ་ཤེས་དང་བྱ་བ་ཐམས་ཅད་པའི་ཡེ་ཤེས་གཉིས། བྱ་བ་ལ་མི་གནས་པའི་ཡེ་ཤེས་དང་བྱ་བ་བཏང་བའི་ཡེ་ཤེས་གཉིས། སྒྲོ་འདོགས་ཆོད་པའི་ཡེ་ཤེས་དང་ལྔའོ། །ཞེས་སོ། །དེ་དག་སོ་སོའི་སྒྲ་དོན་ངོ་བོ་ལ་སོགས་པ་རྒྱུད་ཉིད་ལས་རྒྱས་པར་འབྱུང་ངོ༌། །
གསུམ་པ་༼སྤྲུལ་སྐུའི་ཡེ་ཤེས་༽ནི།
སྤྲུལ་སྐུ་ཀུན་ཁྱབ་གདུལ་བྱའི་དོན་ཀུན་མཛད། །
ཇི་ལྟ་ཇི་སྙེད་གཉིས་གཉིས་མཁྱེན་པ་བཞི། །
སྤྲུལ་སྐུ་ཀུན་ཁྱབ་ཀྱི་ཡེ་ཤེས་ཆུ་ཟླ་ཡུལ་གྱི་རང་ངོ་ན་ཤར་བ་ལྟར་གདུལ་བྱ་སོ་སོའི་སྣོད་དང་འཚམས་པར་སྣང་བ་སྟེ། དེའང་བེམ་སྟོང་གཟུགས་བརྙན་ལྟ་བུ་མ་ཡིན་པར་ཡེ་ཤེས་གཉིས་ཀྱིས་འགྲོ་བའི་དོན་ལྷུན་གྲུབ་ཏུ་མཛད་པ་སྟེ། ཇི་ལྟ་བ་མཁྱེན་པས་ཆོས་རྣམས་ཀྱི་ངོ་བོ་མ་ནོར་བ་དང༌། དོན་དམ་པའི་བདེན་པ་རྟོགས་པས་སྐྱེ་འགག་སྤྲོས་པ་དང་བྲལ་བའི་ཆོས་ཉིད་ནམ་མཁའ་ལྟ་བུར་སྟོན་ལ། ཇི་སྙེད་པ་མཁྱེན་པས་ཆོས་རྣམས་ཀྱི་རྣམ་པ་མ་འདྲེས་པར་ཀུན་རྫོབ་ཀྱི་བདེན་པ་རྟོགས་པས་ཆོས་ཅན་སྒྱུ་མའི་དཔེ་བརྒྱད་དུ་དབང་པོ་དང་ཆོས་དང་ལས་འབྲས་དང་ལམ་ལ་སོགས་འདོམས་པར་མཛད་པའོ། །དེ་ལའང་དབྱེ་ན། ཇི་ལྟ་བ་མཁྱེན་པ་ལ། ཆོས་ཅན་སྣང་བའི་གནས་ལུགས་ཇི་ལྟ་བ་མཁྱེན་པ་དང༌། ཆོས་ཉིད་སྟོང་པའི་གནས་ལུགས་ཇི་སྙེད་པ་མཁྱེན་པ་གཉིས་ནི་ཨུཏྤལ་དང་དེའི་ཆོས་སྔོན་པོ་ལ་སོགས་པར་རྟོག་པ་བཞིན་དང༌། ཇི་སྙེད་པ་མཁྱེན་པ་ལ། སྤྲུལ་སྐུས་འཇལ་རུང་གི་ཆོས་སོ་ཅོག་དག་པ་སངས་རྒྱས་ཀྱི་ཆོས་ཀྱི་རྣམ་གྲངས་དང་མ་དག་པའི་སེམས་ཅན་གྱི་རྣམ་གྲངས་ཇི་སྙེད་པ་མཁྱེན་པ་གཉིས་སུ་དབྱེ་བས་རྣམ་གྲངས་བཞི་རུ་འགྱུར་བ་ཡིན་ནོ། །
གསུམ་པ་དེ་དག་གི་དོན་གྱི་སྙིང་པོ་གསལ་བ་ནི།
མདོར་ན་ཁྱད་ཆོས་དྲུག་ལྡན་བུམ་པ་སྐུར། །
འཁྱིལ་ཏེ་རང་དོན་དབྱིངས་སུ་རྫོགས་ནས་ཀྱང༌། །
གཞན་དོན་རང་སྣང་ལོངས་སྐུར་བཞེངས་པའི་རྩལ། །
དག་དང་མ་དག་ཞིང་དུ་འདུལ་བྱེད་ཀྱི། །
ཕྲིན་ལས་ལྷུན་གྲུབ་རྒྱུན་མི་འཆད་པར་འབྱུང༌། །
ཀུན་ཏུ་བཟང་པོ་བྱང་ཆུབ་མཆོག་གི་གནས་གྲོལ་ས་ཆེན་པོའི་དོན་མདོར་སྨོས་ན། གཞི་ལས་འཕགས་པ། རང་ངོར་སྣང་བ། བྱེ་བྲག་ཕྱེད་པ། ཕྱེད་ཐོག་གྲོལ་བ། གཞན་ལས་མ་བྱུང་བ། རང་སར་གནས་པ་སྟེ་དབྱིངས་ཀྱི་ཡོན་ཏན་མཐར་ཕྱིན་པའི་ཁྱད་ཆོས་རྣམ་པ་དྲུག་གིས་ཁྱད་པར་དུ་བྱས་པའི་གཞོན་ནུ་བུམ་པ་སྐུ་ནང་གསལ་ཀ་དག་ཆེན་པོའི་ཀློང་དུ་སྐུ་དང་ཡེ་ཤེས་འདུ་འབྲལ་མེད་པར་འཁྱིལ་ཏེ་རང་དོན་དབྱིངས་སུ་རྫོགས་ནས། སླར་ཡང་གདུལ་བྱའི་ཡུལ་ལ་འཇུག་པའི་ཐུགས་རྗེ་ལས། གཞན་གྱི་དོན་དུ་རང་སྣང་ལོངས་སྤྱོད་རྫོགས་པའི་སྐུར་བཞེངས་ནས་སྐུ་དང་ཞིང་ཁམས་རྒྱ་མཚོའི་སྤྲིན་ཕུང་མཁའ་ཁྱབ་ཏུ་བཀོད་པའི་རང་རྩལ། དག་པའི་ཞིང་དུ་ཕྱེད་སྤྲུལ་ལོངས་སྐུ་དང་མ་དག་པའི་འཇིག་རྟེན་རྣམས་སུ་འགྲོ་བ་འདུལ་བའི་སྒྲོན་མ་རྣམ་པར་བཀོད་པའི་འདུལ་བྱེད་ཀྱི་ཕྲིན་ལས་འཁོར་བ་མ་སྟོངས་ཀྱི་བར་དུ་ཡིད་བཞིན་གྱི་ནོར་བུ་དང་དཔག་བསམ་གྱི་ལྗོན་ཤིང་ལྟར་ལྷུན་གྱིས་གྲུབ་ཅིང་རྒྱུན་མི་འཆད་པར་འབྱུང་བར་འགྱུར་རོ། །གསང་སྔགས་སྔ་འགྱུར་ལུགས་ཀྱི་འབྲས་བུ་བྱེ་བྲག་ཏུ་གཏན་ལ་དབབ་པ་སྐབས་བཞི་པའི་འགྲེལ་པའོ། །
ཐེག་པའི་སྒོ་ཀུན་ལས་བཏུས་པ་གསུང་རབ་རིན་པོ་ཆེའི་མཛོད་བསླབ་པ་གསུམ་ལེགས་པར་སྟོན་པའི་བསྟན་བཅོས་ཤེས་བྱ་ཀུན་ཁྱབ་ཅེས་བྱ་བ་ལས་མཐར་ཕྱིན་འབྲས་བུའི་རང་བཞིན་རིམ་པར་ཕྱེ་བ་སྟེ་གནས་བཅུ་པའི་འགྲེལ་པ་ལེགས་པར་གྲུབ་བོ།། །།
